---
title: "Gratinerad tortellinigryta med squash & parmesan"
author: Therese Persson
date: "2016-10-13"
categories:
  - "allmant"
  - "gronsaker"
  - "vegetariskt"
---

När man ska få ihop vardagen med två heltidsjobbande föräldrar, en liten tjej på dagis, pendling och ett stort hus så gäller det att vara smart  i menyplaneringen. Det ska gå fort att göra eller vara klart utan att alltid köpa hämtmat eller helfabrikat.

Vi försöker lägga upp det som så att vi alltid veckohandlar på söndagen (okej, det brukar bli måndagen) Då köper vi till 3 middagar, det händer ju alltid något som gör att en middag blir inställd, det blir mycket över från dagen innan eller så får vi helt enkelt lösa det om vi saknar en dag med köpt mat eller ta från frysreserven (för det MÅSTE man ha en)

Lätt att göra är allt- i-ett-gratänger och grytor. Vi brukar göra två middagar på måndagen så är en helt klar när det är dags, typ en soppa. Jag tänkte dela med mig av våra enkla middagar som gör att vi får ihop det och maten står på bordet innan läggdags. Vi börjar med en superenkel tortellinigryta.

![IMG_1243](/static/img/IMG_1243-1020x1020.jpg)

## Gratinerad tortellinigryta med squash & parmesan

4 personer

1/2 purjolök

200 gram champinjoner

1 squash

olivaolja, till stekning

4 dl vispgrädde

1 dl vatten

400 gram färsk tortellini, fylld med flera sorters ost

50 gram bladspenat

1/2 dl ströbröd

1 1/2 dl finriven parmesan

1/2 dl hackad bladpersilja

Ett gott bröd till.

Sätt på ugnen på 250 grader.

Skölj purjolöken ordentligt och skär den i fina skivor. Dela champinjonerna i tjocka skivor eller klyfta dom. Fortsätt till squashen och skär i stavar.

Stek purjolök och champinjoner i olivolja i en gryta. Purjolöken ska bli mjuk, men inte få färg. Champinjonerna ska få lite färg sen går squashen i och får steka med de sista minuterna. Salta och peppra.

Häll på grädde och vatten. Låt grytan koka upp och rör därefter ner tortellinin. Låt den koka i 1 min mindre än vad som står på paketet. Gör du egna tortellini så låt de koka i 3-4 minuter. Rör försiktigt! Tillsätt till sist spenaten.

Blanda ströbröd, parmesanosten och bladpersiljan i en skål och strö det sen över grytan. Gratinera hela grytan i ugnen tills osten fått färg, det tar mellan 5-10 minuter. Servera grytan med ett gott bröd, gärna foccacia.
