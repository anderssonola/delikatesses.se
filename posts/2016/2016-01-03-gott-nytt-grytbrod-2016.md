---
title: "Gott nytt grytbröd 2016"
date: "2016-01-03"
categories: 
  - "allmant"
  - "baka"
  - "frukost"
  - "tillbehor"
tags: 
  - "grahamsmjol"
  - "grytbrod"
  - "ragsikt"
---

Ja, precis så har vi börjat det nya året. Med ett gott grytbröd. Vi avslutade 2015 hos goda vänner som bjöd på en klassisk, fantastisk meny till ett otroligt fint dukat bord. En räksoppa, oxfile, snygga potatisrosor, goda såser samt en himmelsk vattenbadsbakad chokladkaka. Sen bars det in charkbricka och snacks. Till allt detta serverades det en förträfflig Crémant de Alsace följt av Ripasso de valpolicella samt en Klackabackens porter till desserten. Ett bra slut helt enkelt!

![IMG_0435](images/IMG_0435-1020x765.jpg)

Förutom ett nytt år så har vi (läs Selma) börjat med galet tidiga morgnar. Den lilla lintotten  stiger gärna upp i ottan. Om man inte bara blir sittandes, tomt stirrandes på legomonstret så hinns det med en hel del under förmiddagen. Bla att knåda, jäsa och baka av ett grytbröd innan andrefrukost kl 8;30. Receptet kommer från Lantliv Mat & vin. Har man morgontrötta och sovande snälla barn _(grattis till er!)_ så kan man givetvis baka det dagen innan.

![IMG_0456](images/IMG_0456-1020x1020.jpg)

De otroligt braiga och snygga grytlapparna har min moromor virkat.

## Grytbröd

_1 stort bröd_

25 gram jäst

3 dl vatten, fingervarmt

3 dl mjölk, fingervarmt

2 tsk salt

2 dl grahamsmjöl

6 dl rågsikt

5-6 dl vetemjöl

Smula jästen i en bunke. Tillsätt vatten och mjölk och låt jästen lösa upp sig i vätskan. Tillsätt sen salt, rågmjöl, grahamsmjöl och sist vetemjölet, lite i taget. Blanda allt till en smidig deg och knåda den några minuter, gärna i degblandare.

Låt degen jäsa under bakduk i ca 1 timme. Sätt ugnen på 250 grader.

Knåda nu ihop degen till en boll och rulla den i vetemjöl. Låt den jäsa ytterligare en gång i en mjölad handduk, ca 20 min. Sätt samtidigt in en tom gjutjärnsgryta utan lock i den varma ugnen.

Ta ut grytan när degen jäst färdigt. Strö lite mjöl i botten så att brödet inte fastnar. Stjälp i degen och lägg på locket. Grädda brödet längst ner i ugnen i ca 15 min. Ta därefetr av locket och sänk temperaturen till 200 grader. Grädda brödet ytterligare 35 min. Givetvis kan man tillsätta lite brödkryddor om man är sugen på det. Anis, fänkålsfrö och kummin är ju alltid gott.
