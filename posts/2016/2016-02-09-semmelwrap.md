---
title: "Semmelwrap"
date: "2016-02-09"
categories: 
  - "allmant"
  - "baka"
tags: 
  - "semla"
---

Hurra & grattis på Semla-dagen! Många började firandet av denna goding redan på juldagen förra året. Jo då gick det minsann att få tag på dom. Selmas farbror och farfar har en lite tradition att just äta semla på juldagen. Konstigt men lite kul. Jag väntade iaf till mitten på januari då det blivit tradition att jag bjuder på semla under mitt fördelsedagsfirande. Det har blivit vanliga semlor, [minisemlor](/posts/semlor/), [semmelmuffins](/posts/semelmuffins/) och [semmeltårta](/posts/hurra/) tidigare år så i år var det dags för nåt nytt. Det blev en variant av Tössebageriets semmelwrap, dock i lite mindre storlek. Jag tjatar om det, men är dom små kan man ta två. Grundreceptet är hämtat från Allt om Mat.![IMG_0545](/static/img/IMG_0545-1020x1020.jpg)

## **Semmelwrap**

_12 stora eller 24 små_

**kardemummawraps**

25 g jäst

50 g smör

2 1/2 dl kaffegrädde

1/2 tsk nystötta kardemummakärnor

1 tsk mald kardemumma

1 tsk nystött kardemumma

3/4 dl strösocker

1 krm salt

ca 6 dl vetemjöl

**mandelmassefyllning**

300 g mandelmassa

1 dl vispgrädde

1 msk rom eller cognac, för den som vill

1/2 tsk äkta vaniljpulver

**vaniljgrädde**

6 1/2 dl vispgrädde

2 msk florsocker

1 tsk äkta vaniljpulver

 

**Gör så här:**

Börja med wrapsen. Smula jästen i en bunke. Smält smöret och tillsätt kaffegrädde, nystött- och mald kardemumma. Värm degvätskan tills den är fingervarm (37 grader). Häll degvätskan över jästen och rör tills den har smält. Tillsätt resterande ingredienser och knåda degen för hand ca 15 min eller i maskin ca 10 min. Låt jäsa under bakduk tills degen är dubbelt så stor, ca 35-40 min.

Stjälp upp degen på ett mjölat bord och dela den i 12eller 24  jämnstora bitar. Rulla varje bit till en rund bulle och låt jäsa ytterligare 30 min under bakduk. Sätt ugnen på 225 grader.

Kavla ut varje bulle till en riktigt tunn platta, ca 2mm tjock. Strö ev lite mjöl på bordet så att de inte fastnar. Lägg wrapsen på plåtar klädda med bakplåtspapper och nagga bröden med en gaffel. Grädda mitt i ugnen ca 2-4 min. De ska vara precis genomgräddade och bleka (är de för hårt gräddade kan de spricka när de rullas ihop). Låt bröden svalna under bakduk så att de håller sig mjuka.

Gör mandelmassefyllningen genom att mixa mandelmassa med grädde och vaniljpulver i en matberedare eller mosa till en slät kräm med gaffel.

Vaniljgrädden gör du genom att vispa grädden luftig med florsocker och vaniljpulver.

Vid servering spritsa/bred ut mandelmassa över mitten av varje kardemummawraps. Spritsa/klicka på den vispade grädden över mandelmassan. Vik upp nederkanten av wrapen och vik över sidokanterna. Pudra florsocker över och njut!
