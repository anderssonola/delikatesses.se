---
title: "Ramen med kyckling"
author: therese.persson82@gmail.com
date: "2016-02-07"
categories: 
  - "allmant"
  - "glutenfritt"
  - "gronsaker"
  - "kyckling"
  - "soppa"
tags: 
  - "koriander"
  - "kyckling"
  - "nudlar"
  - "ramen"
  - "shitake"
  - "varlok"
---

Sådär ja. Då hittade jag lite styrka att logga in och skriva ett par rader. De senaste två veckorna har jag roat mig med influensan feberyrat och hört änglars vingslag. Började med 5 dagars hög feber, kroppen la på lite hosta som ledde till minimal sömn och som ett brev på posten ådrog jag mig en lunginflammation och i morse vaknade jag med en mansförkylning. Nästan kul att vara jag just nu.... men hey jag har ätit god mat. Stålmannen till karl jag lever med har vabbat, vobbat, kommit hem tidigare och tagit ungen på armen samtidigt som han lagat mat, handlat och städat. När man är en liten ynk så blir man genast lite gladare om man får finfin ramensoppa. Japansk buljongsoppa typ den vietnamesiska Pho. Givetvis finns det lika många recept på denna som det finns japaner. Denna hittade vi i ett receptblad från MatHem.se. Skulle det nu vara så att någon där ute vill skicka konvalecensblommor till Ostindiefararegatan i Malmö så går det bra med större vackra blomsterarrangemang, små gulliga nallebjörnar eller rejäla chokladaskar.

![IMG_0623](/static/img/IMG_0623-1020x1020.jpg)

## Ramensoppa

_3-4 personer_

4 vitlöksklyftor

4 tsk riven ingefära

3 tsk hackad chilipeppar

Rapsolja till stekning

2 liter vatten

6 msk kycklingfond

3,5 msk japansk soja

1 msk honung

1,5 msk vitvinsvinäger, kanske lite mer om man önskar

200 gram shitakesvamp

4 salladslökar

1,5 msk sesamolja

200 gram äggnudlar. Går jättebra med såna billiga "studentnudlar", gärna med svampsmak.

Topping

300 gram kycklingfilé

salt och svart peppar

Rapsolja till stekning

2 ägg, mjukkokta

3-4 salladslökar

0,5 chilipeppar

100 gram färska böngroddar

1 lime

en kruka koriander

Ramensoppan

Skala och riv vitlök och ingefära. Finhacka chilipepparn. Fräs allt i lite rapsolja i en stor kastrull i ca 30 sek. Tillsätt vatten, kycklingfond, soja, honung och vinäger och låt sjuda i 20 minuter.

Skiva eller dra i sär svampen och strimla salladslöken. Tillsätt dessa två samt sesamoljan till buljongen och låt sjuda ytterligare 5 minuter.

Koka nudlarna separat enligt förpackningen. Spola dom sedan kallt.

Förbered toppingen under tiden som buljongen sjuder. Salta och peppra kycklingen. Hetta upp rapsolja i en stekpanna och bryn fileerna på båda sidor så att de får en fin gyllenbrun färg´. Sätt in i ugnen på 165 grader i 15-20 minuter. Skär sedan i skivor.

Koka äggen, skölj och strimlas alladslök och chilipeppar. Skölj böngroddarna och klyfta limen.

När det är dags för servering så lägg nudlar i soppskål och häll den varma buljongen över. Toppa med kycklingskivor, ägghalvor, böngroddar, salladslök, chili och koriander. Pressa över lite lime. Ät med både pinnar och sked.
