---
title: "Anka"
author: therese.persson82@gmail.com
date: "2013-12-30"
categories: 
  - "allmant"
  - "dryck"
  - "gronsaker"
  - "kott"
  - "ol"
tags: 
  - "anka"
  - "brysselkal"
  - "fankal"
  - "rodvinssas"
  - "sojabonor"
  - "svartkal"
---

Det är den 30 december, två dagar kvar av 2013, 8 grader varmt och jag har plockat både svartkål och persilja i syster J;s trädgård. Smått galet kan tyckas, men jag är nöjd. Förrätten till imorgon är förberedd, det blir trilogi på jordärtskocka ackompanjerad av pilgrimsmussla samt rödingspärlor. Recept kommer 2014. Att summera ihop detta året är väl egentligen ganska enkelt. Det får bli ett ord; SKÅNE! Jag har inte ångrat en sekund att vi flyttade hem igen. Skåne har allt( förutom vissa finingar som envisas med att bo någon annanstans❤) . Jag har tre dagar semester efter julruschen och då passar vi på att äta lite extra gott. Idag, så här dagen före den stora ringningen fick det bli anka med gröna grönsaker, vissa av dom nyskördade.  
  
![20131230-225930.jpg](/static/img/20131230-225930.jpg)
  
![20131230-225240.jpg](/static/img/20131230-225240.jpg)

_Svartpepparn är en gåva från fina kusiner efter en resa i Kambodja_

**Pepparstekt ankbröst med smörstekta grönsaker & rödvinssås** 2 ankbröst 2 msk hel svartpeppar( Lotta Lundgren lär ha sagt; "Köp så dyr svartpeppar du har råd med")

**Smörstekta grönsaker** 1/2 fänkål 10 brysselkål 10 kvistar svartkål 1 pkt sojabönor En rejäl klick smör Salt & svartpeppar

**Rödvinssås** 1 morot 1/2 palsternacka 1/2 gul lök 4 dl rött vin 2 msk oxfond 1 dl vatten 1 tsk soja 1 msk balsamvinäger 1 tsk socker 1 kvist rosmarin 1 msk smör

**Rödvinssås** Börja med såsen. Hacka morot, palaternacka och lök. Ha i allt utom smöret i kastrullen och låt puttra i ca 45 min. Sila av grönsaker och rosmarin. Sätt på kastrullen på plattan igen. Smaka av med salt, socker och mer balsamvinäger. Låt koka upp, red av om du vill, och tillsätt smöret så såsen blir glansig. Håll varm. **Pepparstekt anka** Snitta skinnet på ankan. Torka torrt. Rosta svartpepparn i het stekpanna tills det börjar knäppa. Mortla pepparn. Gnid in skinnet. Lägg ankan med skinnsidan neråt i en kall stekpanna. Sätt på plattan på medelhög värme och låt ankan ligga 5 min. Då smälter fettet och skinnet blir frasigt. Vänd och stek hastigt på köttsidan. Ställ in i ugnen med termometer och låt stå tills köttet är 50 grader. Ta ut och låt vila 5-10 min, skär sedan upp. **Smörstekta grönsaker** Skär fänkålen i tunna strimlor, dra av de yttersta bladen på brysselkålen, klyfta det som blir kvar. Hacka svartkålen grovt. Smält smöret börja steka fänkål och brysselkålsklyftorna. När de börjar bli mjuka ha i sojabönor, brysselkålsbladen och svartkålen. Stek ihop bara någon minut. Salta och peppra.

**Dryck;**Tjockhult Tjinook, lageröl som tyvärr bara fanns i begränsad upplaga på Systembolaget. Kanske kommer den igen. Grattis till oss som fått tag i en av 3500 flaskor. Hämtat från iglaset.se **_Ölen_**: Tjockhult Tjinook har bryggts på större delen Pilsnermalt men även med några ”nypor” karamellmalt. Endast hela humlekottar har används och endast i slutet av bryggningen.Detta gör att ölen inte blir för besk men nog så aromatisk. Vi är helt ointresserade av att mäta beska men om någon absolut måste veta så uppskattar vi att den ligger runt 35 IBU. Den största delen humle är naturligtvis Chinook men även en lite skvätt vardera av Citra och Centennial har använts.
