---
title: "Rosa Piraten"
date: "2013-01-28"
categories: 
  - "allmant"
  - "dryck"
  - "tillbehor"
tags: 
  - "glasburk"
  - "lakrits"
  - "rose"
  - "rotari"
---

Nu är det verkligen hög tid att ta tag i det där nyårslöftet. Ni kommer väl ihåg [vad vi lovade](http://import.local/2012/12/29/bubblande-nyarslofte/).... Så ni som inte har en flaska på kylning inför den kommande helgen (eller vilken dag man väljer att dricka det) se till att fixa det!

I fredags utgick den andra delen av födelsedagspresent från underbaringen som jag har förmånen att ha som webbtekniker, avsmakare och diskare efter det att jag gått lös i köket. Det bjöds på middag på [Rebell](http://restaurangrebell.se/) i nya hemstaden, Malmö! (mer om detta i ett senare inlägg) Inbjudan till en fördrink på Grand mat & öl kom via sms. Följt av ett till "lite knepigt att hitta, in på parkeringen och upp för ståltrappan..." Sagt och gjort så klättrade jag upp för ståltrappans tre våningar i mina 10 cm styltor. Innan för dörren möts jag av en otroligt varm atmosfär, kärleksfull stämning och känslan av att stadens skönaste människor var på plats. En enorm lokal avdelad i tre delar, afterwork-folket som ska äta, loungen med den stora flygeln i mitten och björkborden för de menyätande människorna. Baren längs hela kortsidan var proppad med godsaker, till min lycka små kombosar och det är här detta inlägget blir intressant..... På en svart griffeltavla läser jag **Rosa piraten**. Beställningen dukas upp framför mig, en piccolo Rotari Rosé, en Birgit Bardot-kupa och en burk med salta lakritspengar!!!

**_Rotari rosé_** har en ton av hallon och grapefrukt i sig som passar ypperligt till saltlakrits! Rotari rosé (nr 7701) blir din för 99:- penningar och piratpengarna finns på påse i en butik nära dig.

**Måste testas!!!**

![20130129-230233.jpg](/static/img/20130129-230233.jpg)
