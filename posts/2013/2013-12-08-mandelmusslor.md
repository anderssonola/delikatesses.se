---
title: "Mandelmusslor"
date: "2013-12-08"
categories: 
  - "baka"
  - "dessert"
  - "tillbehor"
tags: 
  - "gradde"
  - "hjortron"
  - "mandel"
  - "smor"
  - "sylt"
  - "tumma"
---

Åh, vad jag älskar traditioner! Pappas förskinka, vår knärullade senap och pepparkaks- & mandelmusselbaket med Olas släkt. Igår var det så dags för den årliga bataljen av mandelmusseltummning. Det smöras, tummas och skrattas. En gammal tradition som lever vidare. När de små skalen är färdiga, fikas det givetvis. I mandelmusslan ska det vara en klick grädde och någon form av sylt eller bär. Igår bjöds vi på mylltade hjortron direkt från Norrland. Något av det godaste jag ätit på ett tag. Vad har ni för traditioner?!  
  
[![20131208-090205.jpg](images/20131208-090205.jpg)](http://import.local/wp-content/uploads/2013/12/20131208-090205.jpg)  
  
[![20131208-090247.jpg](images/20131208-090247.jpg)](http://import.local/wp-content/uploads/2013/12/20131208-090247.jpg)  
  
[![20131208-090330.jpg](images/20131208-090330.jpg)](http://import.local/wp-content/uploads/2013/12/20131208-090330.jpg)

**Mandelmusslor** ca 45 st 100 g sötmandel 5 dl vetemjöl 210 g rumstempererat smör 1.5 dl strösocker smält smör till formarna Formar, finns billiga på loppis idag

Lättvispad grädde sylt eller färska bär

Sätt ugnen på 200 grader. Skålla, skala och mal mandeln. (Skålla genom att lägga ner mandlarna i kokande vatten 1 minut, inte längre, då kan de lätt bli sega. Tryck sedan ur mandlarna ur skalet). Lägg mjölet i en hög på bakbordet. Gör en fördjupning och lägg den malda mandeln där tillsammans med smöret och sockret. Arbeta ihop mjölet, smöret, sockret och mandeln till en deg. Använd fingertopparna. Lägg degen att vila svalt i minst 1 timme, gärna över natten. Pensla formarna med smält smör( detta behöver bara göras första omgången). Bryt av mindre bitar och tryck ut dem i formarna. Det får inte vara för tjockt och inte för tunt, lagom är bäst... Grädda formarna i cirka 8-10 minuter. Stjälp försiktigt upp kakorna medan de ännu är varma. Ibland får man ta i med lite kraft och släppa formen från lite höjd för att de ska släppa. Servera mandelmusslorna som de är eller fyll dem med grädde och sylt eller färska bär.  
  
[![20131208-090437.jpg](images/20131208-090437.jpg)](http://import.local/wp-content/uploads/2013/12/20131208-090437.jpg)Mitt i tummandet kom ett meddelande om en liten nyfödd kille❤
