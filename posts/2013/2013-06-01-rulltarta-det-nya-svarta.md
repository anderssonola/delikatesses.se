---
title: "Rulltårta- det nya svarta"
date: "2013-06-01"
categories: 
  - "allmant"
---

Att baka är inte riktigt min grej, jag gör gärna efterarbetet med dekorering och fyllning. Det ska ärligt medges att jag köpt en och annan färdig tårtbotten. När jag nu inser att rulltårtan är tillbaka med full kraft blir jag lite lycklig eftersom jag inte längre behöver lägga en massa tid på det där rörandet och 50-min-i-ugnen. En tidssparande skapelse som man själv kan välja smaksättning, fyllning och dekoration på. Gör den bara med sylt eller avancera med maräng- & smörkrämer. En klassiker som nu är modern igen!

Gör om klassiker  som morotskaka genom att tillsätta morot, kanel och ingefära, lite kardemumma i smeten och en härlig rabarbersylt är ljuvligt,  genom att ha vallmo i smeten och gör en  lavendelkräm på färskost och florsocker får du en härlig textur. Möjligheterna är oändliga. Så gör en rulltårta redan idag, det tar bara 10 min..... (kanske en liten stund till om du gör en smörkräm eller maräng)

Vilken kombo blir din favorit?

 

![20130601-155545.jpg](/static/img/20130601-155545.jpg)

_För några helger sen bjöd jag på dessa enkelheter men som ser ut som lyxiga bakelser....Drottningsylt i rullen, en klick grädde och färska bär !_

**Grundrecept på rulltårta** 3 ägg 1,5 dl socker 2 dl vetemjöl 1 tsk bakpulver 1 tsk vaniljsocker 1 msk vatten eventuell smaksättning (kanel, kardemumma, ingefära vallmo osv)

Sätt ugnen på 250 grader. Vispa ägg och socker pösigt, nästan vitt. Blanda de torra ingredienserna i äggsmeten och vänd ner det med en slickepott och avsluta med vattnet. Bred ut smeten på en bakpappersbeklädd plåt. Ställ in i ugnen i ca 5 min. Ta fram ett nytt ark bakplåtspapper och strö lite socker på det (kan uteslutas). När kakan är klar vänd upp och ner på den på sockerpappret. Dra bort det bakade pappret och låt svalna.

Förbered under tiden fyllningen du valt.

Bred på ett ganska tjockt lager fyllning och rulla sen ihop rullen. Viktigt är nu att den får ligga rullad en stund så den sätter sig.
