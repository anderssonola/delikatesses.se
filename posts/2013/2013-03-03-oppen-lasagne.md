---
title: "Öppen lasagne"
date: "2013-03-03"
categories: 
  - "allmant"
  - "gronsaker"
---

I onsdags gjorde jag en lasagne (utan häst) för att skynda på torsdagens middag. Ola skulle träna fotboll och jag skulle vara nanny en timme åt lill-trollet. Bjöd in trollungens föräldrar på middag efter deras möte. Då fanns det ju bara ett "problem". En av gästerna äter varken häst eller annat kött, så jag knåpade ihop en öppen lasagne. Denna föll sig så väl ut att ett recept krävdes. Så här kommer det.

[![20130303-211209.jpg](/static/img/20130303-211209.jpg)](http://import.local/wp-content/uploads/2013/03/20130303-211209.jpg)Fotograf; Annika Jeppson

## Öppen lasagne- helt hästfri

2 portioner

8 lasagneplattor, kanske någon extra om en går sönder 400 gram cocktailtomater på kvist (romantica) 1/2 citron, skalet 2 portobello olivolja oregano

_**Tomatsås**_ 2 charlottenlökar 1 vitlöksklyfta 1 burk hela tomater på burk+ en nypa socker 1 dl rött vin (kan uteslutas, ta vatten istället) salt och peppar

_**Solrospesto**_ 1 dl rostade solroskärnor 1 kruka basilika 1 dl parmesanost 1 dl olivolja, kanske lite till om man vill ha den lösare salt och peppar

Börja med att sätta på ugnen på 175 grader. Mixas allt till peston till en grön skön röra. Lägg tomaterna och svampen i en ugnsfast form. Riv citronskalet (bara det yttersta) på tomaterna, ringla på olja. Krydda svamparna med oregano och lite olja. Ställ in i ugnen och ställ klockan på 15 min. Sätt på en gryta med vatten till lasagneplattorna. Salta rikligt! Hacka charlottenlök och vitlök. Stek i en rejäl skvätt olivolja. Häll på tomaterna+ en nypa socker och vinet. Låt puttra på ganska hög värme tills det reducerats ner ganska mycket. Rör med jämna mellanrum. Krydda och ha i en ny. Ställ åt sidan när det är en tomatröra. Dela lasagneplattorna på hälften och koka sen enligt anvisningarna på paketet. Lyft upp med hålslev och lägg på en tallrik.

Nu börjar själva monteringen. Lägg lite tomatsås i botten på tallriken, gärna djup. Lägg på en platta. Skiva svampen och lägg hälften ovanpå. Ringla på pesto, ny platta och nu 1/4 av de ugnsbakade tomaterna (ta bort kvisten). Tomatsås och ännu lite mer pesto. Ny lasagneplatta och resten av svampen, pesto. Ytterligare en platta med tomatsås och pesto. Sista lasagneplattan, toppa med en kvist med tomater(mest för att det är snyggt), en aning pesto, och lite hyvlad parmesan. Servera med ännu mer pesto och tomatsås i fina skålar.
