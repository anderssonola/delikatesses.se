---
title: "Bubblor i dagarna två"
author: therese.persson82@gmail.com
date: "2013-06-05"
categories: 
  - "allmant"
---

Plötsligt händer det! Jag är ledig två dagar i sträck på helgen. Lördag **och** söndag. Det är då jag passar på. Passar på att dricka mousserande så det bubblar ur öronen på mig. I lördags hängde vi bara. Körde en runda på söderslätt, käkade lunch i solen, gick gåsamarsch med gässlingarna på Hallongården, fikade och lagade lite mat. Timjanstekt kungskrabba med blomkålspuré, grillad Lundasparris och sherrymarinerade krispblad. Till detta drack vi ett André Clouet Silver Brut natur, nr 7546. Herregud då gott, dessutom är det ett fynd, 289;- för en mycket bra champagne. Torrt, mycket friskt, gröna äpplen, mineral, nötter och grapefrukt. Måste testas!  
  
![20130605-100417.jpg](/static/img/20130605-100417.jpg) Söndagen bjöd på bubbelbrunch hos min namne, Therese. Hurra för den tjejen, både för att hon fyllt år men även för det fantastiska bord hon dukat upp. Det var scones, nästan fettfri [lemon curd](https://www.tasty-health.se/2012/08/sockerfri-lemon-curd.html?m=1), blåbärspannkakor, varm brietårta, lax, frukt, hembakade kex, smoothie, juicer, annat gott och så klart BUBBEL!  
  
![20130605-095945.jpg](/static/img/20130605-095945.jpg) Tess bjöd på två olika mousserande, båda goda en söndagsförmiddag!

**Gardo & Morris, Sauvignon blanc** nr 7708, 89:- Ett mousserande med massor av frukt, passion, svartavinbärsblad, aprikos, päron & lime. Ett ypperligt zippvin för en varm sommardag.

**Patriarche Brut crémant de Bourgogne** nr 7601, 85:- Ett torrt, friskt mousserande med mycket citrus, gula äpplen och viss brödighet. Ett bra mousserande vin att dricka bara som det är eller till skaldjur i all sin enkelhet.
