---
title: "Asiatiska salladsknyten med kycklingfärs, chili & limeblad"
date: "2015-08-19"
categories: 
  - "allmant"
  - "fisk"
  - "kyckling"
tags: 
  - "fingerfood"
  - "fisksas"
  - "kycklingfars"
  - "limeblad"
  - "sallad"
  - "vitlok"
---

Det råder Malmöfestival i stan. Det är konserter, karuseller och en hel uppsjö av matstånd. Allt från majskolvar och langosburgare till porchetta och choukroute. I varje hörn står det någon och käkar churros _(spanska avlånga våfflor),_ grillrök och matos ligger tjock över Gustav Adolfs torg. Imorgon tänkte vi se Sofia Karlsson och då blir det förmodligen ett litet besök i matoset med.

Ola har börjat jobba och vi försöker hitta någon form av vardag igen. Selma och jag tog en lugn förmiddag, käkade en otroligt god kantarellomelett, satt i solen på innegården och bara njöt. Eftermiddagen spenderades i en liten kub på Gustav och Selma fick leka med ätliga färger på en stor vit duk. Hon njöt verkligen att få kladda. Moderna museet har en aktivitet de kallar för Actionpaintingbabysplash. Så himla frigörande. Sen gick vi och gungade. Sen har det varit lugnt här hemma hela kvällen ända fram till jag la ut kvällens middag på instagram, då blev det liv i luckan. Så varsågoda här kommer receptet. Som så många gånger förr så är det Lotta Lundgren som ligger bakom originalet.

[![IMG_8850](images/IMG_8850-1020x765.jpg)](http://import.local/wp-content/uploads/2015/08/IMG_8850.jpg)

[![IMG_8871](images/IMG_8871-1020x1020.jpg)](http://import.local/wp-content/uploads/2015/08/IMG_8871.jpg)

## **Asiatiska salladsknyten med kycklingfärs, chili & limeblad**

_3-4 personer, lite beroende på vilka du bjuder hem_

600 gram kycklingfärs

5 vitlöksklyftor, fint skivade

3 msk fisksås

1,5 msk farinsocker

6-8 limeblad, strimlade

2 lime- saften

ingefära, tummstor

Röd chili efter tycke, smak och styrka

1 kruka koriander

_**Tillbehör**_

1 huvudsallad, eller typ gemsallad

Edamamebönor- ångade i ca 6 min och toppade med flingsalt

rårivna morötter. Inga konstigheter

sesammarinerade alfagroddar - blancherade böngroddar, 1 msk japansk soya och 2 tsk sesamolja

1/2 galiamelon, i små bitar

Fräs vitlöken i lite olja, när den börjar få färg tillsätter du kycklingfärsen och låter den steka klart på medelvärme. Blanda sen i fisksås, farinsockret, ingefära - riven och juicen, de strimlade limebladen och chilin. Pressa sen över saften från 1 lime och låt allt steka ihop. Hacka koriandern, blad och stjälkar. Blanda i kycklingfärsen, spara eventuellt lite till garnering. Servera sen i salladsbladen med rårivna morötter , melonen, alfagroddarna och lime. Tillbehören kan varieras i oändlighet,

Edamamebönorna är mer som tillbehör.
