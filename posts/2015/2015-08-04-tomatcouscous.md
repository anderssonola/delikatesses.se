---
title: "Tomatcouscous"
date: "2015-08-04"
categories: 
  - "grillat"
  - "gronsaker"
  - "kott"
  - "skanska-parlor"
  - "tillbehor"
  - "vegetariskt"
tags: 
  - "basilika"
  - "couscous"
  - "korv"
  - "lamm"
  - "russin"
  - "tomat"
---

Fina vänner på besök, ett par dagar hos föräldrarna, 2-årskalas med tågtårta, klädutrensning, skaldjursfrossa på [Ambiance a Vindåkra](https://www.ambiancerestaurant.se) och kantarellplockning med tillhörande läskig ormpåhälsning är några saker vi haft för oss den gångna veckan. Så jag har sjukt många inlägg som ska skrivas och delas med er. Det kommer, det kommer! idag tänkte vi göra en avstickare till [Tunneberga Gästgifveri](https://www.tunneberga.se) för lite äggakauga, fläsk & lingon.

Men vill man ha en toppenrätt till kvällens grill så är detta dagens tips. Sallad hämtad från boken Matiga sallader. Uteslut inte russinen, förvånadsvärt goda även för icke russinälskare.

![IMG_8229](/static/img/IMG_8229)

## **Tomatcouscous med lammgrillare**

4 personer + en matlåda

4 dl tomatjuice

1 grönsaksbuljong

1/2 dl russin

2 krm tabasco

2 vitlöksklyftor, tunnt skurna

3 dl couscous

2 msk olivolja

3 hg svenska små tomater

1 rejäl näve basilika

1 dl svarta oliver

100 gram fetaost

2 vårlökar, vitt och grönt

Koka upp tomatjuice, russin, buljong, tabasco och vitlök. Ta av från värmen och rör i couscousen. Lägg på ett lock och låt dra i min 5 min. Under tiden klyftas tomaterna, hacka vårlöken och bryt fetaosten i bitar. Blanda även i oliver och basilikablad.

Häll olivoljan över couscousen och fluffa den med en gaffel tills den känns fluffig och inga klumpar finns kvar. Ta lite mer olivolja om det behövs.

Blanda allt och servera med nygrillade lammgrillare från Per i Viken, lammfärsbiffar, eller nåt annat gott. Surdegsbaguett med vitlöksosten Bousin är smaskigt till.
