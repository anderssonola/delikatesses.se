---
title: "Elderflower pie"
date: "2015-04-13"
categories: 
  - "allmant"
  - "baka"
  - "dessert"
tags: 
  - "fika"
  - "flader"
  - "italiensk"
  - "marang"
  - "paj"
  - "saft"
---

Trots att vi bara har en halv frys med 4  (_läs alldeles för små_) lådor så är det ofta så, som det gamla ordspråket säger "att det som göms i snö kommer upp i tö". Jag försöker ha någorlunda ordning med bär och grönsaker längst ner, kakor, bullar och glass i trean osv, men när det inte får rum så byter vissa saker plats. Alla som spelat Tetris kan förstå hur frysspelet går till när det kommer hem lite för många varor som vill bo extra kallt. Detta behöver inte alls vara av ondo, nej snarare tvärt om. När man minst anar det så dyker det upp en flaska fläderblomssaft som haft sin Törnrosasömn i lite olika lådor under året. Vi välkomnade och gjorde en Elderflower pie i Key-lime-pie-style.

[![image](images/image4-e1428957274925-768x1024.jpg)](http://import.local/wp-content/uploads/2015/04/image4.jpg)

**Elderflower pie**

300 gram digestivekex

100 gram smör, brynt

1 burk (400gram) kondencerad mjölk

3 st (100 gram) äggulor

2 dl koncentrerad fläderblomssaft

1 citron, saft och zest. Ekologisk såklart!

1 dl (100 gram) naturell yoghurt, 3%

1 tsk äkta vaniljsocker

**Italiensk maräng**

1,5 dl (110 gram) strösocker

3-4 st (125 gram) äggvitor

_**sockerlagen**_

0,5 dl (50 gram)  vatten

1,5 dl (110 gram) strösocker

_Gör pajskalet_

Mixa kexen till fina smulor och häll i en bunke. Smält smöret och låt det bli lite brynt. När det är supersmå bubblor i skummet som bildas och det doftar nötigt kolaaktigt är det dags att dra det från plattan och hälla det på kexsmulorna. Rör om till en massa. Tryck ut kexmassan i en pajform och ställ sen i frysen, i ca 20 minuter. Grädda sen mitt i ugnen på 200 grader i ca 10 minuter. Sänk värmen till 150 grader.

_Gör fyllningen_

Häll alla ingredienser i en bunke och vispa till en slät smet. Häll smeten i det förgräddade pajskalet. Grädda mitt i ugnen, på 150 grader, i ca 45 minuter eller tills fyllningen är fast. Låt pajen svalna.

_Gör marängen_

Häll äggvitan i en bunke och vispa upp den med elvisp, häll i lite av sockret i taget under tiden. Vispa tills du får en fast och blank marängsmet.

Gör sockerlagen genom att värma socker och vatten till 121 grader i en kastrull på spisen. Använd en termometer.

Tillsätt sen den heta sockerlagen i en tunn stråle under fortsatt vispning. Vispa tills marängsmeten har svalnat, du kan känna på bunkens utsida när den är det . Spritsa marängen över pajen och bränn av den med en brännare, eller under grillelementet ett par minuter under ständig uppsikt.
