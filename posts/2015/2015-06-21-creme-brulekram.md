---
title: "crème brülekräm"
date: "2015-06-21"
categories: 
  - "baka"
  - "dessert"
---

Efter en fantastisk midsommarafton och en mysig midsommardag pillar vi mest navel idag. Bokstavligt talat. Selma kör sina små fingrar så djupt hon kan i min navel när vi ligger på soffan. Vad hittar ni på?! I eftermiddag åker vi till Trelleborg för grill och häng med Selmas farmor och farfar.

På matfronten då?! Jo, jag funderar på att lägga till en etikett till i sökfunktionen, nämligen **mumsfilibabba**. För sånt där som är så bra att det borde vara förbjudet att inte testa. Vi åt denna ungefär samtidigt som Prinsessan Sofia och Calle P skar upp sin bröllopstårta. Himla, himla glad att jag hittade detta recept i en Mat & vänner. Själva tillbehören kan säkert varieras i oändlighet och havrekakorna är goda som sällskap när man ska ta sig en kopp.

[![IMG_3732](/static/img/IMG_3732-1020x1360.jpg)](http://import.local/wp-content/uploads/2015/06/IMG_3732.jpg)

# **Crème Brüle-kräm med havre crunch och hallon**

_4 fullportioner eller 8 små_

_**Havrekakor**_

2oo gram smör

2,5 dl strösocker

1 dl ljust muscovadosocker

1 ägg

2 msk vatten

2 dl vetemjöl

1 tsk kardemumma

1 tsk vaniljsocker

1 citron , rivet skal

0,5 tsk bikarbonat

7 dl havregryn

1 tsk flingsalt

_**Crème Brülèe-kräm**_

3 äggulor

50 gram ljust muscovadosocker

250 + 100 gram vispgrädde

1 vaniljstång

_**Minimaränger**_

50 gram äggvita

50 gram florsocker

50 gram socker

_**Tillbehör**_

hallon, hallongubbar (om det finns)

citronmeliss, citronverbena eller någon ängssyra.

Torkade och mortlade hallon.

_**Gör så här**_

Det är ganska stora satser på både havrekakor och minimaränger. Dessa recept kan halveras, men det är alltid bra att ha ett i skafferiet för att förhöja fikatunden eller desserter.

_**Havrekakor**_

Vispa smör och socker ljust och luftigt. Tillsätt ägg och vatten och vispa till det gått samman. Blanda ner resterande ingredienser och rör runt. Rulla till lagom stora bollar och lägg på en plåt. PLatta till kaorna lite och baka av på 175 grader tills de är gyllene, ca 15 minuter.

_**Crème Brüle-kräm**_

Värm ugnen till 160 grader. Vispa samman äggulorna och sockret. Dela vaniljstången på längden och skrapa ur fröna. Koka upp 250 gram av grädden med vaniljfröna och stängen. Sila gräddblandningen över äggulorna och vispa samman. Häll i en vid form ooch baka av i ugnen tills blandninge nsatt sig, ca 10 minuter. Höj sedan ugnen till 200 grader och låt krämen få en gyllenbrun yta. När du tar ut krämen ser det ut som att den har skurit sig. Mixa sedan den till en jämn kräm i en bunke. Ställ i kylen. När den sen är kall, vispa den återstående grädden och vänd ner i krämen.

_**Minimaränger**_

Blanda alla ingredienser och värm under omrörning över vattenbad till 60 grader. Vispa sedan kallt med elvisp tills marängen är fast, fin och lansig. Sprits små minimaränger på bakplåtspapper och baka av på 100 grader tills de är torra, ca 1 timme.

_**Servering**_

Spritsa krämen i mitten på en tallrik. Bryt havrekakorna och lägg dessa och maränger runt krämen. Toppa med färska hallon, det gröna och strö över lite torkade hallon.
