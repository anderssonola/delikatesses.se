---
title: "Tigermuffins med klös"
date: "2015-01-10"
categories: 
  - "baka"
tags: 
  - "baileys"
  - "mjuk-kaka"
  - "muffins"
  - "tigerkaka"
---

Igår höll vi oss inomhus. Stormen Egon härjade utanför fönstret. Vi myste, lekte och bakade god fika. Lilla S favoritleksak är en liten Simba, en tiger, med skallra som sitter på en mjuk ring. Inköpt någonstans längs Champs -Élysées av hennes mormor. Hon har den runt sin handled, suger på öronen och skallrar när hon svänger med armarna. Får hon tag i svansen så är lyckan total. Libero har dessutom en kampanj med djur på sina blöjor. Gissa vilket djur som pryder blöjorna?! Sötare tigerrumpa får man leta efter....❤️ [![IMG_5956.JPG](images/IMG_5956.jpg)](http://import.local/wp-content/uploads/2015/01/IMG_5956.jpg)  
  
[![IMG_1986.JPG](images/IMG_1986.jpg)](http://import.local/wp-content/uploads/2015/01/IMG_1986.jpg) Så för att knyta ihop säcken så fick det bli tigermuffins med lite extra klös i till fika. Baileys går att ha till det mesta, finns det inte mjölk hemma till kaffet så är det ett alternativt trevligt substitut. Jag hade frosting kvar sen jag bakade [cupcakes](http://import.local/2015/01/01/2015-vanskapens-ar/) i veckan så det fick toppa tillsammans med sommarens hallon från Hallongården. Men de var inte alls dumma helt "_de naturel_", som dom sagt i Paris.

**Tigermuffins med klös** 8-10 st 100 gram smör, rumstempererat 1 dl strösocker 2 små ägg 1/2 tsk bakpulver 2 dl vetemjöl

1/2 tsk vaniljsocker 1 dl mjölk

1 msk kakao 1/2 dl Baileys

Vispa socker och smör pösigt. Knäck i äggen ett i taget under fortsatt vispning. Blanda mjöl och bakpulver och häll sedan ner det i smeten. Rör bara precis ihop. Ta sedan bort 1/3 av smeten i en ny skål. Det du har kvar i bunken blandas med vaniljsocker och mjölk. Den lilla skålen blandas med kakao och Baileys. Häll tillbaka chokladsmeten i vaniljsmetsbunken. Dra ett drag runt så det bara blandar sig lite. Här lägger jag upp smeten i en spritspåse och spritsar ut i muffinsformar, men det går lika bra att klicka i med två skedar. Tänk bara på att inte röra för mycket i smeten så mönstret bevaras. Fyll formarna till hälften. Grädda sen i mitten av ugnen på 175 grader i 15-20 min, eller tills de är torra. För nörden så kan de tempereras och är klara vid 96 grader. Ta ut och låt svalna något. Givetvis kan man göra en stor form med, räkna då ca 45 min i ugnen. Glöm inte att smöra formen.
