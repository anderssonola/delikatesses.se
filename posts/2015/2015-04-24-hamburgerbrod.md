---
title: "Hamburgerbröd"
author: therese.persson82@gmail.com
date: "2015-04-24"
categories: 
  - "allmant"
  - "baka"
tags: 
  - "baka"
  - "brod"
  - "hamburgare"
  - "sesamfro"
---

Vart tog denna veckan vägen?! Jag skulle ju dela med mig av ramslöksrecept åsså sitter jag här på en pall, sent fredag kväll och tittar på hamburgerbröd. Vi hamnade nig nog i ramslökskoma och lovar på heder och samvete att återkomma med recepten. Men hey, imorgon är det lördag och vi ska premiärgrilla med fina vänner och då behövs dom här bröden till hamburgarna.

![image](/static/img/image9-1024x768.jpg)

**Hamburgerbröd**

ca 22 st 70 gramsbröd

50 gram jäst

5 dl filmjölk

850 gram vetemjöl

15 gram bakpulver

25 gram socker

15 gram salt

50 gram honung

75 gram rapsolja

Pensling & topping

2 ägg

1 skvätt vatten

flingsalt & sesamfrö, gärna svarta

Blanda jästen med filmjölken och rör ut. Blanda alla torra ingredienser i en bunke.  Häll det i bunken med jästblandningen. Tillsätt honung och oljan. Knåda degen på medelhastighet i 10 – 12 minuter (degen skall släppa från bunken, vara elastisk och lättbearbetad).

Sätt lock eller plastfolie på bunken och låt jäsa i  60 minuter. Degen skall dubbla sin storlek. Knåda degen lätt för hand på mjölat bakbord och dela den i fyra bitar. Forma avlånga korvar av degbitarna, skär bitar på 70 gram (använd en hushållsvåg), rulla till spänstiga bullar och placera dem på en bakpappersklädd plåt. Platta till bullarna med handen och låt jäsa under duk i 60 minuter till, tills de dubblat sin storlek. Sätt ugnen på 225 grader. Vispa ägg och vatten med en gaffel. Pensla bullarna, strö på salt & sesamfrö och grädda dem sedan i 6 – 8 minuter. Stick en ugnstermometer i en av bullarna efter några minuter, när termometern når 93 grader är bullarna färdiga.
