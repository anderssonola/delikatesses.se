---
title: "Ramslökssoppa med pocherat ägg"
author: therese.persson82@gmail.com
date: "2015-04-29"
categories: 
  - "allmant"
  - "gronsaker"
  - "soppa"
  - "vegetariskt"
tags: 
  - "porcherat-agg"
  - "ramslok"
  - "soppa"
  - "vitt-vin"
---

Nu ska jag berätta om vår ramslöksbonanza. Det hela började för ett par veckor sen när vi styrde kosan mot en bokskog nära oss (nära skog i södra Skåne är relativt...). Det ska nämligen vara lite våt bokskog med fuktig jord för att ramslöken ska trivas. Och som den trivs om den trivs. Hittar man en tuva så se er omkring för då står ni förmodligen i ett helt hav. Ramslök ser ut som liljekonvaljblad, men doftar gräslök och lite vitlök. Den kallas även vild vitlök. Bladen tappar lite av sin smak när den börjat blomma. Blommorna är med ätliga och kan snyggt läggas på maten likt gräslöksblommor. Eftersom det bara är precis nu som det är säsong så får man plocka på sig så man har till resten av året. Min frys är full. För vem vill inte sörpla i sig en ramslökssoppa när nordanvinden blåser in höst över oss.

![image](/static/img/image11-e1430374350574-768x1024.jpg)
![image](/static/img/image10-e1430374371545-768x1024.jpg)

**Ramslökssoppa med pocherat ägg**

2 schalottenlökar fräses en kort stund tillsammans med 1 vitlök i 1-2 matskedar smör. Skär minst  5 sparrisar i mindre bitar och stek ytterligare någon minut. Häll på 2 dl vitt vin som får koka in och 4 dl buljong (låt koka tills sparrisen är mjuk) och därefter 2 dl grädde. Slutligen tillsätts 1 knippe ramslök som hackats fint. Mixa med stavmixer och smaka av med salt och peppar. Klart

Servera med porcherat ägg och ringla över lite kallpressad rapsolja.

Porcherat ägg som du gör enligt följande. Koka upp en kastrull med vatten, typ 3 liter. Knäck varje ägg i en kopp. Äggulan måste vara hel. Ta av det kokande vattnet från plattan och häll i 1 msk ättika och en nypa salt. Rör upp en virvel med en sked och vält sen i ägget i virvelns riktning. Ska du göra flera så vänta ett par sekunder emellan. Låt ägget ligga i ca 3 min. Ta sen upp med hålslev. Lägg på hushållspapper och frisera ägget lite med en sax om det är väldigt många svansar. Tänk på att vara varsam på handen så inte ägget går sönder, man vill ju spara på surprisen...
