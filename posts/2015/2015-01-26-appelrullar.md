---
title: "Äppelrullar"
author: therese.persson82@gmail.com
date: "2015-01-26"
categories:
  - "allmant"
  - "baka"
tags:
  - "apple"
  - "dessert"
  - "friterat"
  - "kolasas"
---

Idag regnade det på tvären, dropparna var små och ettriga och jag valde dunjacka framför regnjackan. Kändes sådär. Vissa dagar är helt enkelt bättre än andra. Idag var en annan dag. Grå trist måndag med lilla Selma, som inte ville vara utan sin mamma i två minuter. När Ola kom innanför dörren låg det små högar överallt, högar som jag påbörjat under mina tvåminutrare längs hela dagen. Nu sover lillfisen, högarna är undanplockade och jag har fått en väldans god [Puttanesca](/posts/gladjeflickans-favorit/) till middag. Imorgon får vi mysbesök och på onsdag ska vi träffa [Matrepublikens](https://matrepubliken.se) Charlotta och hennes lilla Clara. Två mycket braiga dagar att se fram emot med andra ord. Andra bra dagar var den som avslutades med äppelrullar, som gjordes efter vårrullefesten vi hade för ett tag sen.
![image](/static/img/image5-e1422703459107-768x1024.jpg)
**Äppelrullar med kolasås och vaniljglass** 4 personer

_Kolasås_ 100 gram glukossirap 180 gram strösocker 2 dl vispgrädde 50 gram smör

_Äppelrullar_ 4 äpple, typ Granny smith eller Alice 75 g farinsocker 30 g smör 8 g malen kanel 25 g Calvados 8 vårrulleark

Vaniljglass 1 liter Frityrolja

1 dl socker 2 tsk kanel

_Kolasås_ Börja med kolasåsen. Värm glukosen i en tjockbottnad kastrull. Häll i sockret, lite i taget, tills det löst sig. Låt koka till den fått en fin kolafärg, rör om då och då. Tillsätt grädden försiktigt under omrörning. När den har blandat sig tar du av kastrullen från plattan och tillsätter smöret. Rör tills det löst sig. Ställ åt sidan för att svalna. _Äppelrullarna_ Skala och kärna ur äpplena. Skär dom i mindre bitar. Smält smöret och farinsocker i en kastrull, tillsätt sen äpplena och kanelen. Låt fräsa tills äppelbitarna börjar bli mjuka. Häll då på calvados och ta av kastrullen från plattan. Låt blandningen svalna, går jättebra att göra den innan och låta den stå i kylen. Rulla sen [vårrullar](/posts/varrullar/) enligt konstens alla regler. Fritera i 180 grader tills rullarna är gyllenbruna. Ta upp och rulla i socker-& kanelblandningen. Servera varma med kolasåsen och glass.

_Rullarna kan göras färdiga långt innan och frysas, sen tas fram 1 timme innan de ska friteras._
