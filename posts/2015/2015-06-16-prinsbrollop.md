---
title: "Prinsbröllop"
date: "2015-06-16"
categories: 
  - "allmant"
  - "dryck"
  - "fisk"
  - "gronsaker"
tags: 
  - "artor"
  - "bondbona"
  - "champagne"
  - "pilgrimsmussla"
  - "svecia"
  - "torsk"
---

Tiaran var putsad, champagnen kyld och amuserna stod på bordet. Det var ju dags för prinsbröllop i lördags. Vi satt bänkade allihopa, systrarna, männen, barnen och jag. Halstrad Pilgrimsmussla i champagnesås trängdes med räkcocktail, rårakor med rom, [rödbeta med brynt remoulad](/posts/mumsbitar/) och rubiner, crème ninon, gaspachoshot och kantarellbruschetta. Lite skulle vi ju ha att tugga på till vigseln..... Återkommer med några av smarrigheterna. Vi gjord ett konstaterande. Öppnar man en magnumflaska [Palmer & co Millésime brut 1999](https://www.oenoforos.se/Produkt.aspx?productID=169) så finns det alltid lite kvar i flaskan. Hurra för magnumflaskor! Hurra för prinssesan Sofia och hennes prins och HURRA för middagen vi gjorde något senare på kvällen. Receptet är ursprungligen med kalvrygg och dito bräss från tidningen Mat & vänner, men eftersom mina systrar valt att bli peskatarianer så fick det bli med fisk istället. Smarrigt var ordet sa Bill till Bull!

![IMG_3703](/static/img/IMG_3703-e1434482635255-1020x765.jpg)
![IMG_3716](/static/img/IMG_3716-1020x1360.jpg)
![IMG_3719](/static/img/IMG_3719-1020x1360.jpg)
![IMG_3721](/static/img/IMG_3721-1020x1360.jpg)
![IMG_3730](/static/img/IMG_3703-e1434482635255-1020x765.jpg)

**Torsk med sveciacréme, pankopanerad pilgrimsmussla & sommargrönsaker**

800 gram torskrygg eller filé

4 pilgrimsmusslor

1 ägg

pankoströbröd

salt och peppar

smör att steka fisken i

frityrolja till pilgrimsmusslorna

_**inkokt sparris**_

4 vita sparrisar av bästa kvalietet

citronsaft, smör, socker och salt

_**Sveciacréme**_

2,5 dl vispgrädde

150 gram svecia, riven

0,5 dl creme fraiche

citronsaft, salt

**Tillbehör**

50 gram bondbönor, skalade

100 gram sugarsnaps

8 gröna sparrisar

smör att steka i

Börja med att koka in sparrisen. Skala den vita sparrisen och skär av den träiga biten längst ner. KOka upp vatten och lägg i en stor klick smör. Smaka av med citronsaft, socker och salt. Koka sparrisen, den ska ha lite tuggmotstånd kvar. Häll av vattnet och ställ åt sidan.

Gör sveciacrémen. Koka upp grädden och låt den reducera till hälften. Tillsätt den rivna osten och rör till en slät créme. Rör ner creme fraiche och smaka av med citronsaft och salt.

Skär den gröna sparrisen i ganska grova bitar. Plocka ur bönorna ur bondbönans skida. Koka bönorna i ca 30 sek, lägg dom sedan i isvatten.  Avlägsna därefter försiktigt den vita tjocka hinnan som sitter som ett skal runt bönan.

Dela sugarsnapsen längsmed. Behåll ett par fina halverade ärtskidor med ärtorna kvar, och uta ut ärtorna på resten. Blanchera dom i saltat småkokande vatten i ca 15 sekunder och lägg sedan i isvatten.

Panera pilgrimsmusslorna först i uppvispat ägg och sen i panko. Sätt på oljan och låt det bli 180 grader. Fritera gyllenbruna precis innan servering, tar typ 2 min.

Torka av fisken och salta och peppra. Stek fisken hastigt i smör ien varm panna. Lägg upp i ugnsfast form och ställ sen in i ugnen på 150 grader tills innertemperaturen är 54 grader. Tänk på att den ska serveras direkt vid 54 grader, så man kan preppa allt det andra innan och sen göra fisken. Väljer du filé kan den stekas klart i stekpannan på spisen.

_Servering_

Fritera pilgrimsmusslan, grillad en vita sparrisen i en grillpanna och skär sedan i lagom stora bitar. Sautera den gröna sparrisen i en klick smör, vänd ner bondbönorna mot slutet. Smaka av med salt. Värm sveciacrémen och lägg den i botten på tallriken. Arrangera grönsakerna över och lägg dit fisk och pilgrimsmussla.

Vi hade lite smörslungad nypotatis till med.

**Dryck;** Rodney Strong 2013 (nr 6471), chardonnay, Kalifornien, Sonoma county, 149;-

En chardonnay som fått slumra lite på ekfat och därmed tuffat till sig. Vi har ett fruktigt vin med lite fatkaraktär som möter fetman i crémen, det friterade och den stekta fisken fint. Frukten kommer fram och man känner toner av apelsin, vanilj och lite ananas. Lång eftersmak.
