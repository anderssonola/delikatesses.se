---
title: "Sensommargryta med kantareller och krondill"
date: "2015-09-16"
categories: 
  - "allmant"
  - "gronsaker"
  - "kyckling"
  - "soppa"
tags: 
  - "kantareller"
  - "krondill"
  - "kyckling"
  - "rotfrukter"
  - "sparris"
---

Hösten har verkligen smugit sig på. **Men hey vi gillar ju hösten!** Varma tröjor, lite kallt om näsan, lövhögar och för att inte tala om höstsolen. Dessutom kan man börja tjuvstarta att göra grytor. Så sjukt bra med  allt-i-ett-grytor! Det är ju inte riktigt mörk höst än och därför väntar vi lite med de riktigt mustiga grytorna utan håller oss till lättare varianter med säsongens innehåll. Rotfrukter, krondill och kantareller! Krondill som håller oss kvar i sensommaren och kantarellerna som välkomnar hösten. Denna gryta såg jag första gången när Mat-Tina svängde ihop den med tupplår, sen åt jag en variant på fantatsiska [Sponnery](http://spoonery.se/) så jag svängde ihop min egen variant för någon vecka sen till min fina mappagrupp (mammor + en pappa). Superbra förberedelsemat till många där man bara gör sista piffet med den stekta sparrisen och kantarellerna. Toppa med krondillsvippor och ställ fram.

[![IMG_0854](images/IMG_0854-1020x1020.jpg)](http://import.local/wp-content/uploads/2015/09/IMG_0854.jpg)

## Sensommargryta med kantareller med krondill

_**4 personer**_

1 kg drumsticks, gärna av majskyckling

400 gram kantareller

3 chalottenlökar

2 vitlöksklyftor

1 rotselleri

6 potatisar, halverade med skalet kvar

3 palsternackor, normalstora

1 knippe krondill

1 knippe grön sparris

2 dl vitt vin

8 dl vatten

1-2 kycklingbuljongtärninagr

3 dl matlagningsgrädde

2 msk smör

2 msk olivolja till stekning

salt och vitpeppar

 

Ansa och skala rotfrukterna. Skär ner i lite grova bitar, inte så noga. Skala vitlöksklyftorna, finhacka löken. Ta hälften av kantarellerna och hacka dem grovt. Spara de fina till servering.

Sätt en stor gryta på spisen, fräs kantarellhacket i olivolja tillsammans med vitlök och schalottenlök, selleri och palsternacka och potatis.

Salta och peppra låren och lägg ner de i grytan, häll på vinet och låt det få koka ner. Häll sedan i vattnet. Ta hälften av krondillen och stoppa ner dillkronorna i koket för att ge smak. Låt sjuda i 25 minuter. Ta upp dillkronorna och tillsätt grädden, smaksätt med salt och peppar. Låt sjuda i ytterligare 20 min eller tills köttet lossnar lätt från benen.

Stek på kantareller och sparrisen skuren i mindre bitar. Plocka krondillen som var över i fina buketter, toppa sedan grytan med detta innan servering. Servera rätten i djupa tallrikar.
