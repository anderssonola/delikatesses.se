---
title: "Rödbets tarte tatin"
author: therese.persson82@gmail.com
date: "2015-07-29"
categories: 
  - "allmant"
  - "baka"
  - "vegetariskt"
tags: 
  - "chevre"
  - "rodbetor"
  - "smordeg"
  - "tarte-tatin"
  - "vinagrett"
---

Idag har jag fått den bästa gå-bort-presenten Evert. Världens finaste, hemmasydda förkläde! Min finaste vän Malin har sytt! Detta kommer bäras med vördnad! Inte nog med det. En kasse nyskördade grönsaker följde med med. Rödbetor, zucchini, lök, vitlök, sallad och en ansenlig mängd sparrispotatis. Vem vill inte ha såna vänner?! Nu skulle man kunna tro att det skulle vara nog, men nej. Gästerna hade med sig efterrätt i form av en ljuvlig kolapaj, vispad créme fraiche och egenodlade vinbär. VÄRLDKLASS helt enkelt. Vi bjöd givetvis på [middag](/posts/citronbakad-fisk-med-tomat-och-basilika/)....
![image](/static/img/image14-632x632.jpg)

Jag vet precis vad vi ska göra på rödbetorna. En klassisk tarte tatin,  görs förstås med äpplen. Men principen – att karamellisera utsökta, runda, söta läckerheter, lägga över smördeg och vända det hela upp och ner – fungerar lika bra i denna glamourösa variant. Vinägretten med schalotten- eller salladslök är pricken över i:et.

![IMG_8199](/static/img/IMG_8199-e1437945179825-1020x1360.jpg)

## Rödbets tarte tatin

#### 2 personer eller 4 förätter

250 g smördeg en klick smör 1 msk rapsolja 2 tsk äppelcidervinäger 2 tsk brun farin 500 g späda rödbetor (stora som golfbollar eller inte större än ett litet äpple), skrubbade och halverade havssalt och nymald svartpeppar

#### Vinägretten

1 schalottenlökar, eller 2 salladslökar, ansade och mycket finhackade 1 tsk engelsk senap, gjord på Colemans senapspulver 1 msk äppelcidervinäger 4 msk rapsolja en nypa strösocker en näve persiljeblad, finhackade

100 gram god chevré

Sätt ugnen på 190°. Kavla ut smördegen ungefär 5 mm tjockt på en lätt mjölad arbetsyta. Lägg en ugnssäker stekpanna (eller en tarte Tatin-form), cirka 20 cm i diameter, upp och ner på degen och skär ut en rundel. Slå in degrundeln och låt den ligga i kylen.

Smält smöret med oljan i stekpannan (eller formen). Tillsätt äppelcidervinäger, farinsocker och lite salt och peppar, rör om ordentligt. Lägg i de halverade rödbetorna och vänd runt dem i safterna. De ska fylla pannan helt, så ta några extra om det behövs. Täck pannan med ugnsfolie, ställ in den i ugnen och baka 30–40 minuter, tills rödbetorna är mjuka.

Ta ut pannan ur ugnen och arrangera rödbetorna prydligt med snittytan uppåt. Lägg över degrundeln, tryck ner den kring rödbetorna och utmed kanterna. Ställ tillbaka pannan i ugnen och baka 20 minuter, eller tills degen svällt upp och är gyllenbrun.

Låt tarten svalna i pannan ungefär 15 minuter. Lägg ett fat ovanpå och vänd det hela upp och ner. Häll eventuella kvarvarande safter över rödbetorna.

Lägg ingredienserna till vinägretten i en burk med skruvlock, salta och peppra generöst och skaka så att det blandas. Ringla vinägretten över tarten och servera.
