---
title: "gratinerade musslor"
author: therese.persson82@gmail.com
date: "2015-05-23"
categories: 
  - "allmant"
  - "skaldjur"
  - "tillbehor"
tags: 
  - "brodsmul"
  - "gratinerade"
  - "musslor"
---

Ofta undrar jag varför man inte kan köpa blåmusslor i lösvikt,  måste ju alltid köpa ett kilo. Detta går ju an om man  enbart ska mumsa musslor, men om man bara vill ha några stycken i en soppa, gryta eller på fiskgratängen. Som vi ju ville igår så står vi med minst ett halvt kilo kvar. Nu är det ju så att musslorna håller sig ett par dagar i kylskåpet i vattenbad och att man byter vattnet varje dag. Som tur är så är det just idag Eurovision Song Contest och då behövs det lite snacks till den lååååååånga sändningen. Då passade dessa överblivna skalprydda godingar perfekt. Man gratinerar dom helt enkelt. Vad som hände med de i går? Vi gjorde en galet god fisksoppa på en skaldjursfond som Ola kokade ihop för ett par veckor sen som göttat sig i frysen. Återkommer med recept på den. Trevlig kväll och heja Sverige såklart!

![image](/static/img/image10-1020x765.jpg)
![image](/static/img/image11-1020x765.jpg)

**Gratinerade blåmusslor**

1/2 kilo färska blåmusslor

2 dl vatten, att koka musslorna i

2 skivor bröd

45 gram cheddarost

1/2 vitlöksklyfta

en näve klippt gräslök, eller annat välsmakande blad

1 msk olivolja

flingsalt

Sätt på grillen på ugnen, ni vet den där taggiga symbolen som används alldeles för lite. Börja med att koka upp vattnet. Lägg i musslorna och sätt på locket. Låt musslorna bara precis öppna sig, tar typ 1 min. Går dom för länge så blir de bara sega och tråkiga. Häll bort vattnet. Ta bort de musslor som inte öppnat sig. Ta bort toppskalet på de andra musslorna och placera i en form. Mixa sen ihop resten av ingredienserna i en mixer. Strör över smulet på alla musslorna och sätt in i ugnen i ca 6 min eller tills de fått fin gyllene färg. Ta ut och servera. Dessa små raringar är supergoda till vilken tomatsoppa som helst med.
