---
title: "Marmeladgodis på Ingrid-Marie & saffran"
author: therese.persson82@gmail.com
date: "2015-12-16"
categories: 
  - "allmant"
  - "glutenfritt"
  - "godis"
tags: 
  - "apple"
  - "marmeladgodis"
  - "saffran"
---

Efter världens bästa helg i huvudstaden med efterlängtade vänner, god mat, dito dryck och massa mys och bus startar julledigheten idag. Vi startade med öppna förskolan, sen lunch på superstället Di Penco. Lätt södra Sveriges bästa italienare. Rustik god pasta med mycket omtanke. Brödet är ett måste att suga upp den goda såsen med. Perfekt att köpa med sig lite italiensk chark hem och deras oliver är ljuvliga för inga pengar alls. Julstämmningen då? Nja, den har väl inte riktigt infunnit sig. 13 grader ger väl ingen vinterfeeling direkt. Jag har tittat på ett par avsnitt av Sunes jul (bästa julkalendern ever) och börjat ta till det tunga artilleriet genom att "bjuda in" Ernst i köket. Tant Therese har kokt marmeladgodis. Jo då, har lagt fram den lilla sockertången som man kan ta dom med... Hur gör ni för att skapa julstämningen?

![IMG_0284](/static/img/IMG_0284-e1450298896127-1020x1360.jpg)

## Marmeladgodis på Ingrid-Marie & saffran

750 gram syrliga äpplen, till exempel Ingrid-Marie

0,5 dl  vatten

750 gram socker

1,5 tsk  citronsyra

180 ml  fruktpektin (1 flaska)

ev saffran, att smaksätta med

strösocker, att rulla i

 

Hacka upp äpplena i bitar, med skal och kärnhus.

Låt äpplena koka på svag värme tillsammans med 1 dl vatten i ca 20-30 min, tills äpplena faller sönder. Pressa sedan moset igenom en sil för att få ett slätt mos.

Blanda socker och citronsyra med moset, låt koka upp ordentligt.

Blanda i fruktpektin. Här kan du tillsätta smaksättning, till exempel mynta eller saffran.

Häll smeten i en form ca 15x20 på ett smörpapper. Låt stå svalt och stelna. Skär i små bitar och rulla i strösocker.
