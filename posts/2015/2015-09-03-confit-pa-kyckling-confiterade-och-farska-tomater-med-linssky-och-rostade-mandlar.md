---
title: "Confit på kyckling, confiterade och färska tomater med linssky och rostade mandlar"
date: "2015-09-03"
categories: 
  - "gronsaker"
  - "kyckling"
tags: 
  - "buljong"
  - "confiterad"
  - "delikatesslinser"
  - "kyckling"
  - "mandlar"
  - "puylinser"
  - "tomat"
---

Kylskåpsrens när den är som bäst! Vi confiterade kyckling för ett tag sen och blir det över av såna fina grejor så kan de snällt vila i sitt fett i kylen tills man behöver dom igen. Ikväll behövdes dom till middag. Ackompanjerade med variation på tomat - om nu skurna färska svenska tomater räknas som en variation.....De confiterade tomaterna får en koncentrerad smak och en oslagbar sötma. De färska ger textur och lite syra. Linserna i den reducerade buljongen skapar kraft i rätten och mandlarna ger en fin brytning till allt det mjuka. Hade nu inte min vinkyl ekat tom så hade jag korkat upp en flaska Pinot Noir så här en torsdag och serverat i glasen. Tipset ligger på _**District 7**_ som blir din för 119:- och står under nr 6578 på Systembolagets hyllor. By the way så går vår lilla bebis.....

![IMG_0858](/static/img/IMG_0858-1020x1020.jpg)

## Confit på kyckling, confiterade och färska tomater med linssky och rostade mandlar

_**4 personer**_

4 kycklingklubbor, delade vid leden så varje person får en drumstick och ett överlår

4 kvistar rosmarin

4 kvistar timjan

2 lagerblad

ca 8 dl ankfett

Lägg kycklingdelarna på botten av en gryta.  Lägg i rosmarin, timjan och lagerbladen. Häll på ankfettet. Ställ på svag värme i ca 3 timmar. När det sen är dags för servering stek kycklingen med skinnsidan neråt så det blir knaprigt, vänd sen och stek på andra sidan så det får lite färg där med. Servera med confiterade tomater, färska tomater, rostade mandlar och linsskyn.

_**Confiterade tomater**_

20 cocktailtomater

1 kvist rosmarin

3 msk av ankfettet

lite flingsalt

Lägg tomaterna i en ugnsfast form och tillsätt ankfett och rosmarin . Baka i ugnen på 175 grader i ca 20 min. Salta och peppra.

_**Linssky**_

5 dl kycklingbuljong

3 msk balsamicovinäger

ett par varv med svartpepparkvarnen

1 dl kokta puy- eller delikatesslinser

Koka linserna enligt förpackningen. Koka samtidigt ner buljongen med balsamicon till en simmig konsistens. Smaka av med peppar, salt behövs nog inte. Tillsätt de kokta linserna och håll såsen varm. Spä med lite vatten om den känns torr, det är ju ändå en sås.

_**Rostade mandlar**_

1 näve ekologiska mandlar

Koka upp mandlarna någon minut och häll av i en sil och skölj med kallt vatten. Skala mandalrna och lägg i en ugnsfast form. Rosta på 200 grader i ca 15 min. Passa så de inte bränns, de ska bara få lite färg. Detta kan göras undertiden som kycklingen kokar....
