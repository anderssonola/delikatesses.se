---
title: "rädissallad med apelsin"
date: "2015-06-19"
categories: 
  - "allmant"
  - "gronsaker"
  - "tillbehor"
  - "vegetariskt"
tags: 
  - "apelsin"
  - "radisor"
  - "sallad"
---

För ett par veckor sen skulle vi spontangrilla hos storasyster. Vi bestämde att det skulle var enkelt med laxsida och en ljummen sallad. När syster hade handlat och ransakt vad som fanns i kylskåpet bröt hon ner salladens beståndsdelar och kom fram till att vi kunde göra en hel buffé istället. Varför hålla det enkelt liksom.....(ligger i generna) Men det blev inte så svårt. Hon hade nämligen lånat en bok på biblioteket signerad Tommy Myllymäki. Så när bordet stod färdigt trängdes Morötter med rostad mandel, palsternacka med dragon och grillad rödbetssallad med fetaost ,med den härligt grillade laxssidan.

Tommy Myllymäki, en världskock som tävlat och tagit hem priser i många stora tävlingar. Han kan han. Inte bara avancerad kulinariska kockerier, utan det mest simpla som den här rädissalladen, från boken ”_Myllymäki grönsaker, tillbehör & garnityr”,_ som passar till det mesta i grilltider. Att rädisa och apelsin var såna kompisar visste jag inte. Idag ska jag hänga med mina fina kompisar, som matchar mig utmärkt. Det blir knytislunch, stångresning, dans och grill. Och regn. Svensk midsommar alltså. Nu ska jag kila iväg och köpa jordgubbarna som ska spela förstefiol i midsommarmarängswischen med mandelkaksmulor, flädercurd, minimaränger, glass och grädde.

**GLAD MIDSOMMAR!**

![IMG_7655](/static/img/IMG_7655)

**Rädissallad med apelsin**

1 knippe rädisor, gärna avlånga

2 -3 msk kallpressad rapsolja

apelsin, finriven zest

flingsalt

Hyvla eller skär rädisorna tunt på mandolin. Lägg i isvatten en stund så de blir krispiga. Riv zesten från apelsinen på ett rivjärn. Låt rädisorna mellanlanda på en ren kökshandduk eller lite hushållspapper innan den läggs upp på ett fat. Blanda olja och apelsinzest, häll över rädisorna och strö över lite flingsalt. Enjoy!
