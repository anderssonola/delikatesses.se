---
title: "Asiatisk biff med ingefärsdressing och glasnudelsallad"
date: "2015-01-15"
categories: 
  - "allmant"
  - "gronsaker"
  - "kott"
tags: 
  - "asiatiskt"
  - "biff"
  - "biffsallad"
  - "cashew"
  - "ingefara"
  - "koriander"
  - "lime"
  - "radisor"
  - "romansallad"
  - "sesam"
  - "varlok"
---

Först ska jag göra en pudel.... Givetvis så är lilla S, Simba ett lejon och inte en tiger. Så nu när detta är gjort så går vi in på viktigheter i livet. Mat och vin i kombination. Det behöver inte vara så svårt och skitnödigt som alla tror. Man lär sig några grundregler och får sen dricka sig igenom ett gäng viner innan man hittar rätt. Precis som med mycket annat så är smaken som baken, delad. När vi var på Noma för ett par år sedan fick vi in ett vin till ett ostron som förstärkte ostronets smak gånger 7 och fick vinet att smaka hav, vilket säkert är fantastiskt för den som älskar ostron. I don't! Både vinet och rätten blev helt fel där, trots att det var en match made in heaven. Börja med grunderna. Vilka smaker har vi i maträtten? Sälta, fetma, sötma,syra eller hetta. Det är detta vinet ska passa till. Det thailändska köket är otroligt smakrikt. Här återfinns både extrem hetta, syra, sötma och mycket umami från den traditionella fisksåsen som ingår i nästan alla rätter. Hettan är det första som ställer till det. Ett rött fatlagrat vin blir helt fel. Det blir strävt och spritigt. Chili och ingefärshetta behöver fruktsötma. Syran i maten behöver syran från vinet för att plocka fram druvigheten, frukten och det aromatiska. Ni kommer förstå om ni testar detta.

![IMG_2127.JPG](images/IMG_2127.jpg)**Asiatisk biff med ingefärsdressing och glasnudelsallad** 4 personer

_Salladen_ 50g cashewnötter, neutrala 1 msk solrosfrön 2 msk sesamfrö 200 gram glasnudlar 1 romansallad 1 stor morot 1 bunte rädisor ½ gurka 1 stor bunt koriander 3 salladslök 1 ask krasse ½ ask alfalfagroddar

_Köttet_ 500 g rumpstek, utan fettkappa (ryggbiff funkar med) 2 tsk fiv spice, kinesisk kryddblandning olivolja

_Dressing_ 100 g gari och lite av lagen 1-2 lime, saften 1 msk fisksås 1 msk japansk soja 1 msk sesamolja ½ röd chili, eller efter smak

Börja med att rosta cashew, solroskärnor och sesamfrö i en torr stekpannan på medelhög värme. Rör om ofta. Häll över dessa i en skål när de fått fin färg och blivit lite glansigare, alltså släppt sin naturliga olja. Hetta nu upp olivolja i stekpannan, krydda köttet med salt, peppar och five spice. Gnid in ordentligt. Bryn sen köttet på båda sidorna i stekpannan. Ställ sen in i ugnen på 150 grader tills köttet visar 58 grader i innertemperatur. Ta då ut köttet och låt det vila i 10-15 min. Under tiden som köttet står i ugnen så riv salladen grovt. Lägg glasnudlarna i en bunke med lite salt och häll på kokande vatten och låt stå ett par minuter innan du häller av dom och sköljer med kallt vatten. Låt de ligga i silen. Riv moroten, skiva salladslöken, dela rädisorna och kvarta gurkan i halvcentimeter tjocka bitar. Gör dressingen, genom att blanda ihop alla ingredienser. Montera salladen med roman i botten, och strössla sen över resten av grönsakerna och nudlarna. Skiva köttet ganska tunna skivor och lägg på salladen. fördela groddarna ovanpå. Hacka koriander och klipp krassen och strössla över. Avsluta med nöt- & fröblandningen. Servera tillsammans med dressingen.

Ett av mina favoritvin skulle passa ypperligt till denna rätt. **Kung fu girl (2690), riesling, Washington state, USA 121 kr** Druvan är riesling som överlag förknippas med tyska ganska söta viner. Det är ofta hög fruktsyra i dessa viner, så även i detta fallet. Ett vin som smakar vita persikor, aprikos, asiatiska päron, lime och har en viss blommighet. Detta gör att vinet blir en fullträff till asiatisk mat. Det möter syra, sötma och hetta som är signifikativt för dessa rätter. Vinet är gjort av f.d. rockmanagern Charles Smith, som 1999 bytte bana i livet och lär vara helt självlärd inom vintillverkning. Hans viner, som bär lite fräcka och otraditionella namn i stil med Boom Boom Shiraz och Velvet Devil Merlot, har hyllats av kritikerna och vunnit flera utmärkelser de senaste åren, och också etsat sig fast i konsumenternas minne tack vare de spektakulära etiketterna formgivna av danska Rikke Korff, tidigare designchef på Levi Strauss & Co. Själva Kung Fu Girl, har gjorts på druvor från distriktet Walla Walla i Washington, som bjuder på ett svalt mikroklimat som lämpar sig perfekt för vinodling. Jordmånen är mycket kalkrik och består till största delen av lera och slam. Just de här odlingarna planterades 1998 och bjuder idag på druvor med en mineralkaraktär och balanserad syra som många vinmakare drömmer om. Vinet doftar svagt av grape, päron och lite vanilj, medan smaken är torr och generös med tropiska frukter som vit persika, päron och lime, lite honung, vit blommighet och en frisk och rund syra i avslutet.
