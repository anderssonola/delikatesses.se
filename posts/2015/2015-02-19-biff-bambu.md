---
title: "Biff bambu"
date: "2015-02-19"
categories: 
  - "allmant"
  - "gronsaker"
  - "kott"
tags: 
  - "bambu"
  - "biff"
  - "champinjon"
  - "hoisinsas"
  - "ingefara"
  - "kinamat"
  - "ostronsas"
  - "ris"
---

Alltså jag har egentligen inte tid att blogga. Jag hänger med fina vänner, dricker vin, äter god mat, promenerar, dricker kaffe, trycker semlor, hembakta cookisar, mintchoklad och ostbollar. Mitt i allt detta har jag laddat ner en app om hur man tränar bort sin mammamage. Ni förstår att jag har fullt upp. Tre dagar med skratt, fina minnen och god mat. Igår rattade vi hem till Skåne igen för att mysa med nästa fining och hennes lilla bus. Fick smarrig broccolisoppa med kräftstjärtar och minismlor till kaffet. Nu skulle man tro att det är slut där, men icke. Den sena eftermiddagen bjöd på ytterligare en semla hos min lilla mormor. Imorgon fortsätter spektaklet med mammafrukost på Lindex med nyfunnen vän och Selmas kompis. På eftermiddagen kommer mina fina flickor för snusketörsafton. En galet bra vecka helt enkelt. Nåt annat som är galet bra är denna biff bambu som smakar precis som, eller ännu bättre än på Kinarestaurang. [Ensmakavkarin](https://ensmakavkarin.wordpress.com) inspirerade med detta recept. [![image](/static/img/image13-1024x1024.jpg)](http://import.local/wp-content/uploads/2015/02/image13.jpg) #brunmatgörsigickepåbild

**Biff med bambu** 4 portioner

**_Köttet_** 300 g ryggbiff, lövbiff funkar också 1 msk färskriven ingefära 2 msk maizenamjöl 3 msk vatten 0,5 tsk salt

**_Såsen_** 2 små gula lökar 15 färska champinjoner 1 stor burk bambuskott 2 vitlöksklyftor 1 köttbuljongtärning 1½-2 msk kinesisk soja 4 msk ostronsås 1 msk hoisinsås ½ msk sesamolja 4 dl vatten (Maizenamjöl + vatten till eventuell redning)

Gör såhär: Strimla biffen tunt, enklast är det om den är lite halvfryst. Blanda ihop riven ingefära, vatten, salt och maizena. Marinera det med köttet och låt gärna stå över natten, iallafall minst tre timmar. Skala och skiva löken i tunna klyftor. Skiva champinjonerna. Stek lök och svamp i matolja tills det börjar få lite färg. Lägg över i en bunke och ställ åt sidan så länge. Hetta upp matolja i stekpannan och stek köttet tillsammans med vitlöken på ganska hög värme. När köttet börjar bli klart, tillsätt lök, svamp och bambuskott och häll genast på soja, ostronsås, hoisinsås, sesamolja och vattnet. Smula i buljongtärningen. Låt puttra 5-10 minuter under omrörning. Om såsen känns tunn, rör ihop lite maizenamjöl med lite vatten och red av såsen. Låt koka upp. Servera med jasminris.
