---
title: "Puylinssallad med palsternacka och grym dressing"
author: Therese Persson
date: "2015-06-02"
categories: 
  - "allmant"
  - "gronsaker"
  - "tillbehor"
  - "vegetariskt"
tags: 
  - "palsternacka"
  - "puy"
  - "sallad"
  - "valnotter"
---

Det är svårt att börja en vecka bättre än på sättet vi gjorde förra veckan. När palsternacka, linser av puy-typ och valnötter får dansa in i en galet god dressing blir det poesi. Vi har gjort rätter på [puylinser](/posts/puylinser/) innan, men vi har inte riktigt fått in det i spontanmatlagningen. Därför blir vi mycket glada när folk som Jamie Oliver delar med sig av sina recept. Att få tag i Puylinser kan i vissa fall vara lite knepigt, men ibland står det ett par påsar på ICA. Jag själv hittar mina hos [Astrid och aporna](https://astridochaporna.se/). En vegetarisk-, ekologisk- och veganaffär som har allt man behöver för att utöva magi med grönsaker. Jag blir lite fnittrig när jag går förbi hyllan med deras egna vegetarisk/veganska pålägg, k\*orvar och annat sånt som vi som äter allt tar för givet. Allt är gjort från växtriket med twistade namn. Prinsessk\*orvar istället för de köttiga prinsarna, fejkon, göttbullar, julsk\*nka - utan rumpa, ja ni fattar. Lite kul är det! De har hirs, råris, risottoris, mandlar, ekologisk popmajs och annat gott i lösvikt. Dessutom puylinser, **men** denna gången tipsade tjejen som jobbar där mig att de finns andra puylinser som är Puylinser men kallas delikatesslinser eftersom de inte är uppväxta i puyområdet och får således inte heta det, men det är samma växt. Invecklat det där.... så ut och jaga linser så kan ni svänga ihop denna salladen. Kan serveras som den är, som tillbehör till lite lufttorkad skinka, en grillad bit fisk eller som vi gjorde, med ett porcherat ägg. Dessutom kommer vi aldrig någonson mer rosta valnötter i stekpanna, det ska tydligen göras i ugn för att bli riktigt, rikgt bra.

 

![IMG_8735](/static/img/IMG_8735-1020x680.jpg)

**Puylinssallad med palsternacka och grym dressing** 

6 palsternackor

1 liter grönsaksbuljong

250 gram puylinser, eller delikatesslinser

1 lagerblad

50 gram valnötter

2 msk olivolja

_**dressing**_

3 msk valnötsolja

1 msk rödvinsvinäger

2 tsk akaciahonung

1/2 tsk dijonsenap

1 chalottenslök

1/2 vitlöksklyfta

1 näve ruccola, vattenkrasse eller machesallad

flagad parmesan

 

Sätt på ugnen på 200 grader och skala och kvarta palsternackan. Rosta valnötterna i en form och låt dom bli lite gyllene. Lägg palsternackan på en plåt, häll på olivolja och salta & peppra. Sätt i in i ugnen, det tar typ 30 min.

Koka upp buljong och lagerbladet. Häll i linserna och låt koka till de känns klara. De ska vara lite al dente, tar med typ 30 min. Gör under tiden dressingen genom att finhacka löken, pressa vitlöken och blanda detta med övriga ingredienser i en burk. Skaka om och låt stå.

Blanda sen linser, sallad och plasternackorna  med dressingen. Hyvla på parmesanost och strössla över valnötter.

Porchera ägg om du väljer att servera det till.
