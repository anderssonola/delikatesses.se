---
title: "Quinoabiffar med rostad ramslök"
date: "2015-05-05"
categories: 
  - "allmant"
  - "gronsaker"
  - "vegetariskt"
tags: 
  - "agg"
  - "havregryn"
  - "quinoa"
  - "ramslok"
---

Har ni varit ute i skog och mark och botaniserat och hittat ramslök än?! För nu börjar det brinna i knutarna. Blir nog en sista runda på fredag. Kan inte riktigt luta mig tillbaka och känna mig nöjd för i år. En sats rostade jag i ugnen. På detta vis blir den lite rostad och torkad och kan användas som vilken torkad kryddväxt som helst – exempelvis persilja eller oregano.

_**Rostad Ramslök**_

Skölj ramslöken och skär bort stjälkarna. Rada upp bladen på bakplåtspapper och ställ in längst ner i ugnen: 100°C i 30-35 minuter. Hacka den torkade ramslöken till önskad storlek och ha ner i en burk.

[![image](/static/img/image-e1430858009501-768x1024.jpg)](http://import.local/wp-content/uploads/2015/05/image.jpg)

Idag har vi hängt på landet, omringade av gulblommande rapsfält. Vi har gängmyst med vår fina vän Carin som är hemma från andra sidan jorden. Fyra vänner, två mammalediga, en  med flexibelt jobb och en yogis. Myst, druckit stora mängder kaffe och ätit vegetariskt rakt igenom hela dagen. Marängswiss **är** vegetariskt....det är även dessa biffar vi snurrade ihop till lunch med göttig sallad och gräslöksyoghurt. Har man inte rostad ramslök så går det absolut att byta ut mot annan valfri kryddört. Berätta gärna i kommentarerna om ni testar nåt annat.

[![image](/static/img/image1-e1430858041487-768x1024.jpg)](http://import.local/wp-content/uploads/2015/05/image1.jpg)

**Quinoabiffar med rostad ramslök**

ca 12 st

150 gram quinoa, röd eller vit

1 msk grönsaksbuljong, eller 1/2 tärning

150 gram lättkokt blomkål

80 gram havregryn

60 gram god riven ost

3 msk torkad ramslök

2 ägg

1,5 tsk salt

neutral olja att steka i

Koka quinoan i grönsaksbuljongen, tar ca 15 min. Koka blomkålen ett par minuter i saltat vatten. Blanda havregryn, ost, ägg, ramslök och salt i en bunke. Hacka blomkålen fint, eller riv den på den grova sidan på rivjärnet. Blanda i quinoan och rör runt ordentligt. Låt stå och svälla i 20 min. Blöt händerna och forma lagom stora biffar. Stek på båda sidor på medelvärme i olja.
