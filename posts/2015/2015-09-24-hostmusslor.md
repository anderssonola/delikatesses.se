---
title: "Höstmusslor som snabbmat"
author: Therese Persson
date: "2015-09-24"
categories: 
  - "allmant"
  - "skaldjur"
  - "vegetariskt"
tags: 
  - "cider"
  - "fankal"
  - "fredag"
  - "musslor"
  - "svamp"
---

När man nämner snabbmat så tänker många hamburgare, korv, pizza, kebab och falafel. Kanske när man ska äta ute, men hemma då? Hamburgare går inte supersnabbt att göra, en pizza ska jäsas och ugnen ska bli varm. Nej, ska man laga nåt snabbt så köper man ett nät musslor och tillagar dom som man känner. Musslor är gott, billig och vääääldigt enkel mat. Den kan varieras i oändlighet, naturell klassisk, [thai](/posts/fredagsmys-med-thaimusslor/), kokt i guinnes eller som här med höstattiraljer. Några saker ska man tänka på. Kolla storleken på skalet, man vill inte ha dom förstora. Röda nät betyder viltfångade och blåa odlade, egentligen ingen skillnad. Musslor är levande varelser och behöver syre, stäng inte påsen. När man kommer hem rensar man bort de som eventuellt är skadade i skalet eller inte stänger sig när man knackar dom i diskbänken.  Hänger det lite "skägg" så kan man dra bort det. Sen är det bara att laga!

Till det här receptet behövs en riktigt bra cider. Jag har lite svårt för den torra cidern som Systembolaget benämner med halm i sina smak- och doftbeskrivningar. Blir liiite för mycket stall, så dom undviker jag. Men det finns en kul nyhet som jag använde mig av i dessa musslorna i fredags. Den blev alldeles ljuvlig till med. _**[Cidre reserve](https://www.systembolaget.se/dryck/cider-och-blanddrycker/cidre-reserve-9932601),** **Domaine Dupont, Frankrike**_ med _**nr 99326**_ för _**115 välinvesterade kronor**_. Den har legat 6 månader på calvadosfat och får en liten fatad ton. Men skynda, den finns bara i begränsad upplaga.

![IMG_9175](/static/img/IMG_9175-632x632.jpg)

## Höstmusslor

2-3 personer

1 nät blåmusslor

1 äpple

1 litet fänkålsstånd

300 g blandad svamp, kantareller, ostronskivling och champinjoner

smör att steka i

2 dl torr cider

1 dl vispgrädde

salt och svartpeppar

1 kvist färsk timjan

Knepet med riktigt bra musslor är att göra en bra grund som man sen kokar musslorna i och serverar sen direkt. Så rensa musslorna och ställ dom i kylskåpet under tiden du preppar resten. Skär äpplet i tärningar, hacka fänkålen och dra i sär svampen. Smält smör och stek svamp och fänkål mjukt. I med äpplet och den torra cidern. Låt allt koka ihop ett parminuter. Tillsätt sen grädde och timjankvisten. Koka ihop och smaka av med salt och peppar. Häll i musslorna i den kokande såsen och sätt på locket. Koka i 3-5 min och skaka grytan efetr halva tiden. När du sen lyfter på locket har musslorna öppnat sig. Om någon inte öppnat sig släng den. Sen är det bara att njuta. Musslor äter man med fingrarna och soppan med sked.....
