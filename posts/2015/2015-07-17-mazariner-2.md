---
title: "Prickiga mazariner"
author: Therese Persson
date: "2015-07-17"
categories: 
  - "allmant"
  - "baka"
tags: 
  - "fika"
  - "kaka"
  - "mandelmassa"
  - "mazarin"
---

Prickig fika till Pettson & Findusteater är väl ändå ett måste när pannkakstårta känns lite meckigt. Igår hängde vi i Folkets park för att se när Findus var liten och försvann, när han fick sina pajasbyxor och hur mucklorna skojar till det. Barnteater är väldigt skoj.

![image](/static/img/image2.jpg)

Efteråt blev det ovanstående kaka + chokladbollar till picknickfika. Det jag inte riktigt tänkte på när jag gjorde mina mazariner var att de matchade dotterns pyjamas. Inspiration kan ligga undermedvetet. Sötrumpan....

![IMG_8121](/static/img/IMG_8121-1020x765.jpg)

## Mazariner

_**ca 30 st**_

200 gram smör

7 dl vetemjöl

1 dl socker

1 ägg

1 tsk vaniljsocker

_**Fyllning**_

400 gram mandelmassa

200 gram smör, rumstempererat

5 ägg

_**glasyr**_

200 gram florsocker

1 msk citronsaft

0,25 dl vatten, eller tills konsistensen är rätt

ev karamellfärg

Gör mördegen genom att nypa ihop smör med övriga ingredienser. Tänk på att ju mindre den knådas desto frasigare blir den. Tryck ut lagom tjocka skal i mazarinformar.

Gör nu fyllningen. Vispa mandelmassa och smör  till en smet och kläck sen i ett ägg i taget och vispa till en slät smet. Fyll skalen med 2/3 och sätt in i ugnen på 150 grader i ca 15 min eller tills de fått fin färg. Låt svalna och gör glasyren under tiden. Bre på glasyr på alla mazariner och låt den stelna. Går utmärkt att frysa.

Vill man så smaksätt mazarinen med bär eller frukt innan den går in i ugnen. Äpple med kanel, hallon elelr blåbär är smaskens.
