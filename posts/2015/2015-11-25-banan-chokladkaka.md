---
title: "Banan- & chokladkaka"
author: Therese Persson
date: "2015-11-25"
categories: 
  - "allmant"
  - "baka"
  - "tillbehor"
tags: 
  - "banan"
  - "choklad"
  - "kaka"
  - "karlek"
---

Jag har sagt det förr, men att baka är väl egentligen inte riktigt min grej. När jag kommer över ett bra recept så bakar jag det vitt och brett. Förra gången det begav sig var när Sanna bjöd på [ljuvliga morotscupcakes med pecan](/posts/2015-vanskapens-ar/) och kolasås. Dessa har **alla** våra vänner fått smaka både en och två gånger. Så nu är det dags igen. Min fina vän Ida hade vevat ihop en himmelsk banan- & chokladkaka när jag var hos henne och klämde på bebismagen för någon vecka sen. Sen dess har det lilla livet <3 tittat ut och vi längtar att få snusa på henne snart. Men under tiden så  rör vi ihop ytterligare en banan- & chokladkaka. Den är sådär härligt kladdig med supermycket smak och den bara i munnen. Den ultimata kakan helt enkelt. Har man den här behöver man inget annat, detta är kärlek i mjuk form. Så sprid kärleken och bjussa (_eller moffa själv_) på denna sagolika skapelse. 
![IMG_0100](/static/img/IMG_0100-e1448487865839-1020x1360.jpg)

## Himmelsk banan- & chokladkaka

75 gram smör

2,5 dl socker

2 msk mjölk

1 tsk vaniljsocker

2 ägg, separerade

2 mogna bananer

200 gram valfri choklad (jag körde mjölkchoklad), hackad

2,5 dl vetemjöl

0.5 tsk salt

1 tsk bikarbonat

Smält smöret och låt det svalna. Sätt ugnen på 200 grader. Här brukar jag separera äggulorna och vispa äggvitan hård, så slipper man diska visparna emellan. Man vill ju inte ha fett i äggvitan, då går den inte att vispa. Vispa sen socker, mjölk, vamiljsocker och smöret, tillsätt sen äggulorna. Vispa smidigt och tillsätt sen bananerna och vispa slätt. Blanda vetemjöl, bikarbonat, salt och den hackade chokladen. Vispa snabbt ihop med elvispen. Inte för länge. Sen är det så dags för äggvitan. Vänd ner den med en slickepott, utifrån och in. Behåll så mycket luft det bara går. Smöra en springform med ring och häll i smeten. Grädda mitt i ugnen i ca 35-40 min. Ta ut och låt svalna i formen. Sen får man hjälpa den lite på traven när man vänder den, den blir sådär härligt saftig och kladdig av cokladen och bananen.
