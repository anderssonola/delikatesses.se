---
title: "Grillade laxpaket med salsa"
date: "2015-07-15"
categories: 
  - "allmant"
  - "fisk"
tags: 
  - "grilla"
  - "lax"
  - "paket"
  - "salsa"
---

Eftersom vi själv är usla på att gå ut till grillen (skärpning på det) och tända på så är det tur att vi har vänner och familj som gärna gör det. Det är ju så himla gott och man kan verkligen grilla allt. Allt från grishals (karré) till göttiga grönsaker och dessert. Och fisk! Direkt på grillen eller i ett fint paket så alla smaker får dansa runt med varandra innan man öppnar och får sin surprise. Precis så var det när vi fick detta goda hos Olas mamma igår.

[![IMG_8109](/static/img/IMG_8109-1020x765.jpg)](http://import.local/wp-content/uploads/2015/07/IMG_8109.jpg)  Monsterbasilika! Kolla sizen på bladen[![IMG_8112](/static/img/IMG_8112-1020x765.jpg)](http://import.local/wp-content/uploads/2015/07/IMG_8112.jpg)

När det finns allergiker i sällskapet kan man göra olika paket, så känns de igen.....vem vill inte ha en svan?

[![IMG_8111](/static/img/IMG_8111-1020x765.jpg)](http://import.local/wp-content/uploads/2015/07/IMG_8111.jpg)Redo för grillen

## Grillade laxpaket med salsa

4 laxkotletter eller 4 laxfiléer med skinn

salt och nymald svartpeppar

Salsan

3 stora tomater

1 gul paprika

50 gram soltorkade tomater i olja

2 knipplökar

2 vitlöksklyftor

100 gram svarta oliver

1/2 dl olivolja

en rejäl näve basilika, grovt hackad

Skölj tomaterna och paprikan, skär dom i halvor och ta bort kärnorna. Skär sedan dom och de soltorkade tomaterna  i tärningar. Hacka löken grovt, även det gröna. Hacka vitlöken fint och blanda båda löksorterna med tomat- & paprikablandningen. Lägg i oliver, olivolja och den grovt hackade basilikan. Smaka av med salt och svartpeppar. Lägg dubbla lager aluminumfolie på 4 ställen, pensla med olivolja och lägg en laxbit på varje, salta och peppra. Fördela salsan över laxen och vik ihop paketen. Grilla i 12-15 min. Servera med bröd eller nypotatis.
