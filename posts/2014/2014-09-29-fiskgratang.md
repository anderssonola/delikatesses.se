---
title: "Fiskgratäng"
date: "2014-09-29"
categories: 
  - "allmant"
  - "fisk"
  - "gronsaker"
tags: 
  - "artor"
  - "engelsk-senap"
  - "fisk-2"
  - "gratang"
  - "kummel"
  - "lax"
  - "mjolk"
  - "morot"
  - "mos"
---

Ny vecka. Undrar om denna veckan kan slå förra veckans dagar med ny bebis❤️_välkommen lilla J_, middag med tjejerna, lunch med mamma och mormor och solig lördag i Köpenhamn ?! Vi får väl hålla tummarna och se.... Veckan innan det, var med en ganska bra vecka. Min fina Anna kom med hemvirkad bebisfilt, vi traggade, fikade och käkade god fiskgratäng al a Jamie. Vi avslutade i soffan med glass, varma hallon och [krokant](/posts/semifreddo/).

![IMG_5410.JPG](/static/img/IMG_5410.jpg)
**Fiskgratäng med ärtmos** 4 hungriga personer

1 kg potatis 1 citron 40 g smör 400 g frysta gröna ärtor, Findus såklart 2 morötter 2 lökar olivolja 5 dl mjölk 200 gram lax 200 gram vit fisk, typ kolja, kummel eller torsk 65 g vetemjöl, knappt 1 dl 100 g fryst bladspenat 125 g räkor 1 rågad tesked Engelsk senap, Coldmans 40 g riven god ost Salt & svartpeppar

Skala potatisen och skär i mindre bitar. Koka i saltat vatten i ca 15 min, eller tills den känns klar. Häll av potatisvattnet över ärtorna och sila av dom. Riv citronzest och ha i smöret i potatisen. Stompa ihop till ett mos med en potatisstomp eller en ballongvisp. Mixa ärtorna i en mixer. Vänd ner i moset och ställ åt sidan.

Skala morötter och lök. Skär i cm-stora slantar, skär löken grovt. Ringla över rikligt med olivolja på grönsakerna och ställ in i ugnen på 180 grader i ca 15 min. De ska inte få färg, utan bara bli mjukare.

Sjud upp mjölken och lägg i fisken. Låt sjuda tills fisken känns klar. Tar ca 5 min. Lyft ur fisken och häll upp mjölken i en bunke.

När grönsakerna är klara, häll på mjölet i formen och blanda runt. Häll på lite av mjölken och fortsätt blanda. Lägg i den frysta spenaten, fortsätt spä med mjölken. Rör och spä tills spenaten löst sig. Nu är det dags att salta och peppra. Blanda i senapen och den rivna osten. Saften från en halv citron ska med i. Smaka av. Ta fisken och dra den i bitar och blanda i. Strö över räkorna. Toppa med moset som ett lock. Tryck en sked i moset för att få ett fint mönster.

Hit kan man göra för att sen sätta i kylen.

Sätt in i ugnen i ytterligare 20 min, eller till moset fått lite färg. Tar lite längre tid om gratängen fått stå i kylen. Ta temperatur så du vet att den är varm rakt igenom.

Servera med en god [morotssallad](/posts/snogubbens-nasa/) och citron till.
