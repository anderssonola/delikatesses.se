---
title: "There is a new falafel in town..."
date: "2014-12-11"
categories: 
  - "allmant"
  - "gronsaker"
  - "tillbehor"
  - "vegetariskt"
tags: 
  - "basilika"
  - "bulgur"
  - "citronmeliss"
  - "falafel"
  - "linser"
  - "roda-linser"
---

Ingen annan stad är så förknippad med falafel som Malmö. I varje hörn och vrå kan man köpa en rulle för inga pengar alls. Jag vill hävda att de godaste falaflarna serveras i den gula lilla lådan hos Badrans Superfalafel, vid stadsbiblioteket. En riktig falafel görs på kikärtor och friteras, lite meck att göra själv, men det går. Som med allt annat så går det att förenkla och utveckla. Jag är skitdålig på att veta vad jag ska göra med röda linser, förutom att stoppa dom i soppor. Men efter kvällens middag så vet jag att man kan göra en utvecklad variant av "falafel" hemma. Galet goda små röda bollar som kommer få genomgå en del experiment här hemma för att testa lite olika kryddningar, återkommer! Den lilla såsen är inget man spottar och fräser ut, den är superfräsch med citronmeliss som annars nästan bara används som dekoration på sommardesserter- som jag vet att jag som barn gärna la vid sidan om tallriken.... 
![IMG_7014](/static/img/IMG_7014-1024x682.jpg)
_Receptet är hämtat ur Green Kitchen Stories_

**Röda linsbollar** Ca 15 st

200 gram röda linser ( ca 2,5 dl) 1/2 finhackad rödlök 2 pressade vitlöksklyftor 3 msk kallpressad olivolja 2 msk tomatpuré 40 gram havregryn (ca 1/2 dl) 1 tsk paprikapulver 1 nypa cayenne, eller mer efter tycke och smak Havssalt

**_Citronmeliss-& basilikaså_s** 1 näve citronmeliss, bladen 1 näve basilika, bladen 1/2 dl olivolja 2 msk vatten 1/2 citron, saften 1/2 dl rostade och skalade hasselnötter Havssalt och nymald svartpeppar

Skölj linserna och lägg dom i en kastrull med 5 dl kallt vatten. Låt koka upp, sänk värmen och låt koka i 15 min eller tills de är mjuka. Låt linserna rinna av ordentligt och svalna en aning. Mosa linserna med gaffel eller stavmixer, låt det vara lite bitar kvar. Tillsätt resten av ingredienserna i bunken och rör ihop så allt blandar sig. Låt smeten stå kallt 30 min i kylskåpet. Gör såsen under tiden. Lägg alla ingredienser i en mixer och mixa till en krämig sås. Man kan tillsätta lite mer vatten om den blir för tjock.

Sätt på ugnen på 190 grader. Klä en plåt med bakplåtspapper. Rulla bollar och lägg på plåten. Sätt in i ugnen i 15-20 min. Vänd bollarna var 5 min, så de får fin färg runt om.

Man kan välja att servera med bulgur och en tomatsallad eller så gör man det falafelstyle i libabröd med grönsaker.
