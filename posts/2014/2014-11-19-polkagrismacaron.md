---
title: "Polkagrismacaroner"
date: "2014-11-19"
categories: 
  - "allmant"
  - "baka"
tags: 
  - "choklad"
  - "julkaka"
  - "macaron"
  - "polkagris"
---

Den där julkänslan börjar smyga sig på, eller kanske snarare så smyger jag på den... Jag gläntar på förrådsdörren där glöggen står och gosar för att få känna lite doft, jag köper små små petflaskor med julmust för att "kvalitetstesta", jag ögonmäter hur stor granen ska vara i hörnet av matsalen, jag har fingrat på jullådan när jag varit i källaren..... Dessutom slår mitt hjärta volter när jag tänker på mysbaket med Olas familj där det både trycks mandelmusslor och gräddas tunna (_mycket viktigt_) pepparkakor. Hjärnan går på högvarv när jag bläddrar i mattidningar fulla av julgodis och juliga köttbullar. Men jag håller mig på mattkanten med ett recept från förra årets [glöggning](http://import.local/2013/12/12/gloggning-2013/).  
[![IMG_4186.JPG](/static/img/IMG_4186.jpg)](http://import.local/wp-content/uploads/2014/11/IMG_4186.jpg) **Polkagrismacaroner** 120g äggvitor (uppdelade i två skålar) 35 g strösocker 150 g mandelmjöl 150 g florsocker

50 g vatten till sockerlag 150 g strösocker till sockerlag

röd pastafärg, finns i de flesta välsorterade butiker idag annars på nätet

**_Fyllning_** 100 g vit choklad 65 g grädde 65 g krossade polkagrisar röd pastafärg

Sätt ugnen på ca 155 grader.

Vispa upp 60 g äggvita till ett mjukt skum och tillsätt 35 g strösocker under vispning. Blanda socker och vatten till sockerlagen i en liten kastrull. Sätt plattan på hög värme och låt blandningen koka upp utan omrörning. Koka tills massan når 118 grader. Tillsätt sockerlagen i marängsmeten under låg vispning. Öka upp till medium/hög hastighet och vispa tills smeten är helt kall och skinande (ca 10-15 minuter). Sikta under tiden samman florsocker och mandelmjöl i en skål och blanda det med resterande ovispade äggvita. Vänd ner mandelsmeten i marängen och färga den eventuellt med någon hushållsfärg. Blanda till smeten är jämn och eventuella toppar lägger sig direkt. Lägg smeten i en spritspåse och spritsa ut små klickar på en kläddplåt (ca en femkronas storlek) eller om man har en macaronmatta.

Låt macaronerna vila på plåten minst 45 minuter innan de gräddas mitt i ugnen, ca 10-15 minuter beroende på din ugn. Ta ut och dra av pappret/mattan från plåten. Låt macaronerna svalna helt innan de lossas från pappret/mattan.

Gör fyllningen genom att hacka chokladen fint och lägg den i en skål. Värm grädden i en kastrull och slå sedan den heta grädden över chokladen. Rör runt tills chokladen är helt upplöst, färga in den till önskad nyans och låt den stå en stund. Rör ner polkagrisarna och ställ chokladen att stelna i kylskåpet.

Lägg samman macaronerna med en klick polkagrisganach mellan och förvara dem i kylen eller frysen tills de ska ätas.

**_Dryck_**; här duger inget annat än julmust, gärna en lyxigare lagrad på snygg flaska med riktig kork....<
