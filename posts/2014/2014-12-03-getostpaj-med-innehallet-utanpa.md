---
title: "Getostpaj med innehållet utanpå"
date: "2014-12-03"
categories: 
  - "allmant"
  - "baka"
  - "gronsaker"
  - "tillbehor"
  - "vegetariskt"
tags: 
  - "chevre"
  - "getost"
  - "lok"
  - "oliver"
  - "olivolja"
  - "paj"
---

Hej å hå så var det december. Stjärnorna är uppe i fönstren, julbocken sitter fint- bokstavligt talat och adventsljuset tänds dagligen till middagarna.  
  
![IMG_5901.JPG](/static/img/IMG_5901.jpg)
Jag sitter med galet många skrivna inlägg, _dessa görs om nätter och tidiga morgnar då lilla loppan vill ha sig ett och annat mål_, men det saknas bilder. Bilderna ligger på kameran och ska således läggas in i datorn och sen fördelas i rätt inlägg. Jag skjuter dom där fem minutrarna det tar på framtiden hela tiden, men ikväll är kvällen det ska hända! Så sen kommer det explodera av inlägg här. Det blir en och annan mobilbild med, så håll till godo med denna supersmarriga paj vi fick hos lillasyster på hennes kalas, kanske inte så säsongigt, men gottigt. Så korka upp en flaska av husets vita,dvs nr [12000](/posts/12000/) och gör nåt lite ojuligt till middag och avnjut i lågan av adventsljuset.  
  
![IMG_5864.JPG](/static/img/IMG_5864.jpg)
**Getostpaj med innehållet utanpå** _Tartdeg_ 3 dl vetemjöl 125 gram rumstempererat smör 3 msk olivolja 2 msk kallt vatten En nypa salt Fyllning 150 gram getost 3 små ägg 2,5 dl grädde Svartpeppar från kvarn

_Marinerade grönsaker_ 4- 6 små rödlökar 4 salladslök 1 näve skogschampinjoner 1+3 msk god olivolja 2 dl goda oliver, gröna & svarta 1 msk honung 1 ekologisk citron, finrivet skal Salt & svartpeppar 1 rejäl näve blandade örter, typ basilika, oregano, gräslök, persilja

Sätt ugnen på 175 grader. Knåda ihop alla ingredienserna till degen. Kavla eller tryck ut i pajform. Låt stå kallt i minst 20 min.

Gör under tiden fyllningen. Skala getosten genom att skära bort det yttersta vita skalet. Smula i bunke, tillsätt ägg och grädde. Peppra!

Sen skär du löken i lagom stora klyftor och marinerar i 1 msk olja. Sota löken på ganska hög värme ett par minuter. Den ska fortfarande vara krispig. Stek svampen i lite olja. Häll oliver, löken, svampen och salladslöken i en stor bunke. Marinera i olivolja, örterna och skalet från citronen. Salta och peppra.

Nagga pajskalet med en gaffel. Sätt in i ugnen i ca 10 min. Har du ärtor eller ris så häll på det, så blir det snygga kanter. Ta sedan ut och häll på äggsmeten. Sen in i ugnen i ca 30 min, känn med en sticka så den satt sig. Låt svalna något och servera de marinerade grönsakerna till.
