---
title: "Ett fräscht avslut"
date: "2014-01-20"
categories: 
  - "baka"
  - "dessert"
  - "tillbehor"
  - "vegetariskt"
tags: 
  - "citron"
  - "lemonad"
  - "marang"
  - "mordeg"
---

Det där med efterrätter är egentligen inte min grej. Ofta är man sådär äckligt proppmätt efter förrätt och varmrätt. Jag tar hellre nåt en stund senare till kaffet. Men ska vi ändå ha nåt så får det gärna vara fräscht och lite surt. Sorbet är en favorit, det blir liksom inte så där mycket. Men nu har jag hittat den, den ultimata desserten efter en god middag. Jag besöker ofta appen Kokbokshyllan och i den senaste utgåvan har Daniel Roos delat med sig av sina sötsaker. Jag hittade en alldeles underbara citrontarlette som jag gjorde i stor version istället. Jag kliade mig lite i huvudet när det kom till val av dryck. En Limoncello hade säkert varit trevlig, men kom sen på tanken att det inte alls behöver vara alkohol jämnt. Jag har ätit hela middagar med alkoholfri passande dryck. Senast var på Daniel Berlin. Då bjöds det ett mustpaket med en jordgubbsmust till desserten. Så i ock med detta ska jag göra mitt yttersta för att hitta så mycket alholfria alternativ jag bara kan hädanefter. It´s a promise! [![IMG_0257](/static/img/IMG_0257-1024x682.jpg)](http://import.local/wp-content/uploads/2014/01/IMG_0257.jpg)

**Citrontarte med italiensk maräng** 14 alldeles lagom bitar

**Mördegsbotten** 120 gram smör 240 gram vetemjöl 120 gram socker 50 gram ägg 2 gram bakpulver

**Citroncurd** 180 gram citronsaft och zest från det antal citroner du pressar, ekologiska såklart så vi slipper gifter 240 gram smör 90 (45+45) gram socker 320 gram ägg 3 gelatinblad, blötlagda

**Italiensk maräng** 50 gram äggvita 15 gram vatten 100 gram socker

Sätt ugnen på 170 grader. Gör mördegen först. Blanda allt utom äggen i matberedare tills det ser ut som sand. Blanda i äggen och rör ihop så degen håller ihop. Arbeta inte för mycket. Lägg i kylen i 30 min. **_Läs en tidning!_** Ställ åt sidan medan du kavlar....hrm,tummar ut degen, i form med avtagbar botten. Degen ska vara 3-5 mm tjock. Lägg ett bakplåtspapper och fyll upp med ärter eller ris så sjunker inte kanterna. Ställ in i ugnen till kanten är gyllenbrun. Ta ut och ta bort pappret, ställ tillbaka igen så botten gräddas ordentligt, ca 20 min till. Ställ i frysen. Gör curden. Zesta citronerna och pressa dom sen till angiven mängd. Koka upp citron, hälften av sockret och smör. Ta av från plattan och häll i äggen. Sätt tillbaka på medelhög värme och vispa konstant till det tjocknar eller håller 84 grader. Ta av från värmen och lägg i de blötlagda gelatinbladen. Häll krämen genom finmaskig sil så du slipper zesten. Ta ut formen ur frysen, avlägsna botten från kakan. Här gäller det att hålla tungan rätt i mun så skalet inte går sönder. Ställ sen tillbaka kakan i formen och fyll upp med curden. Ställ tillbaka i frysen. Där kan den stå tills 30 min innan den ska serveras. Ta då ut den och skär upp i lagom stora bitar. Gör den italienska marängen (kan göras tidigare samma dag). Smält socker och vatten. Vispa äggvitan till ett hårt skum. Koka sockerlagen tills den håller 120 grader. Häll i äggvitan under låg visphastighet. Öka sedan och vispa tills marängen svalnat. Vid servering spritsa marängtoppar och bränn av med gasbrännare. Servera med ex vinbär.

**_Dryckestips_**: [Lorina- Sciliansk lemonad](http://www.lorina.com/jp/fla/home_us.html), en galet frisk lemonad som finns i de flest valsorterade mataffärer. Den friska citrusen i pajen och lemonaden rensar gomen och smaklökarna.[![IMG_0272](/static/img/IMG_0272-1024x682.jpg)](http://import.local/wp-content/uploads/2014/01/IMG_0272.jpg)
