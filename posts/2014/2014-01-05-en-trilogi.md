---
title: "En trilogi"
author: therese.persson82@gmail.com
date: "2014-01-05"
categories: 
  - "allmant"
tags: 
  - "jordartskocka"
  - "krasse"
  - "pilgrimsmussla"
  - "rom"
---

Så var det helg igen?! Känns mycket knäppt med alla helgdagar som infallit som ett pärlband efter varandra. Men lördag i almanackan och det letas lördagsgott i våra kokböcker. Men för att backa bandet ett par dagar till tisdag då det sist var helg och det bjöds på gott... Vi åt en fantastisk måltid i väntan på klockslagningen. Vi var 7 par som samlats och samsats om vad som skulle tillagas, allt för att alla skulle kunna njuta lika mycket av årets sista kväll. Snittcheferna hade gjort små ljuvliga fingergodbitar. Vi stod för förrätten som så mycket annat (böcker, filmer) var en trilogi. Trilogi på jordärtskocka, halstrade pilgrimsmusslor, regnbågsrom samt krasseklipp. Kvällen fortsatte med smördegsbakad oxfilé samt saltbakad entrecote, potatisgratäng( där kocken för övrigt odlat potatisarna själv) samt två otroligt goda såser, en på vin och en på grädde & cognac. Desserten satt som en smäck, fryst chokladmoussetårta med hallon.

Vi började det nya året med korv i bröd, en klassiker som passar finfint efter klockan slagit 03:00....  
  
![20140104-114006.jpg](/static/img/20140104-114006.jpg)
**Trilogi på jordärtskocka med pilgrimsmusslor, regnbågsrom & krasseklipp** 4 portioner

Ca 1 kg jordärtskocka 25 gram smör

8 pilgrimsmusslor Neutral olja, att steka i

**Skummig sås** Spillet från jordärtskockorna 2 dl vitt vin, torrt 2 dl grädde 2 charlottenlökar Ev. Maizena Salt & vitpeppar

[jordärtskockschips](/posts/bubblande-nyarslofte/) 50 gr regnbågsrom 1 pkt krasse

Börja med [chipsen](/posts/bubblande-nyarslofte/). Skala sen resten av skockorna, lägg i kallt vatten så de inte blir bruna. Skär skockorna till jämna pyttipannakuber. Spara spillet till såsen! Lägg kuberna i kallt vatten direkt. Ställ åt sidan. Stek spillet från jordärtskockorna på medelhög värme tillsammans med den hackade löken. Häll på grädde och vin och låt sjuda mjukt, ca 40 min. Mixa till en sås. Sila av den i en finmaskig sil. Vill man reda den så gör det. Smaka av med salt och peppar. Låt koka upp igen . Stek kuberna i smöret, tar ca 4 minuter. Torka av musslorna så de är helt torra. Halstra pilgrimsmusslorna i en mycket het panna med lite neutral olja, ca 1 min på varje sida. Klipp krassen i en liten skål. Lägg upp kuberna, romen och krassen. Lägg på musslor. Mixa såsen skummig med mixerstav och häll på musslorna. Toppa med jordärtskockschips. Servera direkt.
