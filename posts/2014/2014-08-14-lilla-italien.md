---
title: "Lilla Italien"
author: Therese Persson
date: "2014-08-14"
categories: 
  - "allmant"
---

Ni har säkert sett Paolos mostrar och The Chiappas sisters laga italienskt. Låt mig nu även presentera Perssonsystrarna ( de andra två är dock gifta med nya efternamn, men grundstenen är Persson).  
  
![20140814-115846-43126878.jpg](/static/img/20140814-115846-43126878.jpg)
Igår kom lillasyster till stan och detta firades med en familjemiddag i storslagen italiensk stil. Det knådades pasta, hackades fräscha grönsaker och skördades i det lilla landet. Musslor i tråg och kräftstjärtar i långa rader. Dels gjorde vi en tagliatelle med hjärtmusslor, vitlök, persilja, tomater och vitt vin, enkelt men så gott. Lilla E smakade musslor för första gången och insåg att man inte ska äta skalet även om det är lockande ....Vi började dock med en härlig ravioli med kräftstjärtar och en sommarsalsa toppad med fänkålsdill. Man kan kavla pasta för hand, men det underlättar med en pastamaskin och en utstansare till ravioli. Min fina är en present från lillasyster från en resa på Sicilien.  
  
![20140814-095618-35778052.jpg](/static/img/20140814-095618-35778052.jpg)
Vi börjar med ett enkelt grundrecept på pasta. Ca rejäla 5 portioner pasta **Pasta** 500 gram durumvetemjöl 5 ägg, ekologiska såklart 1 nypa salt

Häll mjölet i en bunke, forma en grop mitt i. Knäck äggen i gropen och nyp i saltet. Blanda ihop med en gaffel. När det börjar gå ihop, knåda med händerna tills degen känns smidig, typ 6-8 min. Lägg i plastfilm och låt villa i kylen i 30 min. När den vilat, dela i mindre bitar, tänk pingisboll och kavla igenom biten tre gånger på tjockaste valsen, innan du byter tjocklek. Jag brukar köra min pasta till 6-7 på maskinen. Lite tjockare när det är ravioli. Tänk två spelkort, så blir den inte för tunn eller tjock. Sen är det bara att välja vilken sorts pasta man vill göra, tagliatelle, spagetti, lasagne, farfalle, cappellini osv. Lägg den färdiga pastan i små högar och pudra på durummjöl eller polenta så det täcker pastan och den inte klibbar ihop. Mjölet trillar av när den kokas. Lufta den försiktigt med fingertopparna. Alternativt häng den på tork på galgar eller torkställning i 20 min. Degen kan ligga i kylen i ca 5 dagar. Tänk på att ha plast på hela tiden då du inte jobbar med den, annars torkar den.  
  
![20140814-095616-35776039.jpg](/static/img/20140814-095616-35776039.jpg)
  
![20140814-095617-35777025.jpg](/static/img/20140814-095617-35777025.jpg)
**Kräftravioli med sommarsalsa och fänkålsdill** ca 15 st

Pastadeg, typ halva grundreceptet. Kavlade till långa lasagneplattor.

**Raviolifyllning** 1 burk kräftstjärtar, avrunna och hackade 1 knippe bladpersilja, fint hackad 1/2 hackad chili, tänk lite på hur stark den är 1/2 citron, zesten rivet 30 gram smält smör, lätt brynt

**Sommarsalsa** 6 sparrisar, fint hackade 7 cocktailtomater, fint hackade Gräslök, en liten bunte, hackad 1/2 citron, saften 1 liten vitlöksklyfta 1 msk kapris 3 msk rostade pinjenötter, grovt hackade 40 gram smält smör, lätt brynt

Fänkålsdill, **_uteslut inte!_**

Blanda allt till fyllningen, tänk på att smöret bara precis ska binda ihop allt, så det inte blir för blött. Kavla ut pastan. Markera med stansen hur stora ravioli det blir, lägg lite fyllning i varje fyrkant. Lägg över en pastaplatta, tryck ut så mycket luft som möjligt runt om fyllningen, Stansa ut ravioli. Lägg på en bricka pudrad med durumvetemjöl. Gör sen salsan. Koka upp en stor kastrull med vatten och salt. Koka Raviolin i ca 3 min. Lägg upp på fat med hålslev och toppa med salsa och fänkålsdill. Glöm inte att säga till gästerna att sätta sig innan du börjar koka raviolin.....

Vi kom fram till att salsan är mycket användbar, man skulle kunna servera bara den till pasta, och/eller till lite grillad fisk. Underbart god!
