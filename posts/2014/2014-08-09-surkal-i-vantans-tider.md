---
title: "I väntans tider..."
date: "2014-08-09"
categories: 
  - "allmant"
  - "ol"
  - "tillbehor"
tags: 
  - "jodfritt-salt"
  - "kal"
  - "kummin"
---

Världen är upp och ner! Igår fick vi programmet för årets Malmöfestival. Mycket trevligt med mat, konserter och kultur. Då mindes jag förra året då jag gick på en surningsföreläsning. Döm om min förvåning när jag hittade inlägget i utkastkorgen och inte under publicerat. Så här kommer inlägget, typ ett år efter. Å, surkålen, då?! Den blev toppen och har gjorts om. Något som mer är symboliskt eller egentligen lite surrealistiskt är första meningen då vi på riktigt går i väntans tider och beräknas bli tre om just 8 veckor. Vi hoppas dock på en gladlynt krabat och slippa sura miner...

"Från och med idag och ca 8 veckor framåt går vi i väntans tider. Det råder Malmöfestival i stan med gratiskonserter, karuseller, mat i varenda hörn och ekorekoföreläsningar. Det var på en sån här jag blev frälst. [Surtanten](http://www.surtantens.se/) syrade och stampade vitkål och berättade allt hon visste om syrning av grönsaker. Behöver egentligen inte säga att det var galet intressant. Så nu står jag här med två finingar med massa goda bakterier som bara blir bättre och bättre. Återkommer om ca 10 veckor med resultat. Den som väntar på nåt gott....  
  
![20130819-000922.jpg](/static/img/20130819-000922.jpg)
2 kg ekologisk vitkål 30 gram havssalt, jodfritt (1,5% av kålens vikt) 1 msk kummin, för den som vill

1 liter vatten 15 gram jodfritt salt, havssalt

Strimla kålen, häll på saltet och utlös aggressioner med knytnäven alternativt mortelstöt. Det viktigaste är att det är runt i botten, annars hackas kålen bara sönder. Slå tills kålen vätskar sig och är ungefär hälften så stor som från början. Blanda i kummin om du vill. Pressa ner kålen i väl rengjorda burkar. Pressa med knytnäven så vätskan hamnar över kålen hela tiden. Fyll upp så det är 2-3 cm vätska över kålen. Om det inte täcker häller du på lite av saltvattnet som fått svalna. Ta sen två plastpåsar som du trycker ner mot kålen och fyller upp med vatten till kanten på burken. Knyt igen och stäng locket. Detta för att kålen inte ska flyta upp till ytan på burken efter 36 timmar. Kålen måste ligga under vätskan hela tiden. Mycket viktigt! Därav påsen som pressar ner kålen. Låt stå i 20-22 grader ett par dagar, sen kan du om du har möjlighet ställa burkarna i 15-18 grader i 10-15 dagar då du kan öppna och provsmaka, då räknas den som ätklar men det är nu det roliga börjar. Sätt den i kylen i 8 veckor så blir det extra bra.
