---
title: "Kokostoppar med saffran"
author: Therese Persson
date: "2014-12-13"
categories: 
  - "allmant"
  - "baka"
tags: 
  - "agg"
  - "kakor"
  - "kokos"
  - "saffran"
---

I torsdags såg vi årets finaste luciatåg på lilla E's dagis. De vimlade av lucior med förstora kronor som satt på sne, tärnor med glitter, små söta tomtenissar och stolta pepparkakor, men bara en stjärngosse. Varför inte fler?! Vi fikade tillsammans efteråt och började prata om varför inte fler är stjärngossar, en mamma kom på sig själv att hon inte ens ställt frågan till sin son, utan frågat om han ville vara tomte eller pepparkaksgubbe. Hennes enda förklaring var att han aldrig har sett en stjärngosse och kunde således inte relatera till det. Den lilla killen som **var** stjärngosse trodde att stjärnan han hade i handen var ett trollspö... Men varför inte liksom. Det behöver inte vara töntigt att vara stjärngosse. Vet man inget annat så kan man göra det coolt att vara stjärngosse! Stjärngossarna har sin egen historia. På vissa håll gick unga pojkar från hus till hus vid jultid, sjöng några sånger och bad till sist om en penninggåva. Gossarna var klädda i vita särkar med strutmössor på huvudet och de föreställde de tre vise männen, kung Herodes och Judas. Det moderna luciafirandet som vi känner det i dag tog fart när Stockholms Dagblad 1927 arrangerade det första offentliga Luciatåget. Från början uppträdde Lucia ensam eller med en eller två följeslagare. Så småningom fick hon ett följe med tärnor och stjärngossar, med trollspö...  
  
![IMG_6002.JPG](/static/img/IMG_6002.jpg)
Lussekatter hör ju till luciafirandet, men i år gör jag en tribute till alla stjärngossar där ute. Jag svingar mitt trollspö och lägger saffranet i urgoda kokostoppar istället som får symbolisera stjärngossens strut. Trevlig lucia allihopa!  
  
![IMG_6004.JPG](/static/img/IMG_6004.jpg)
**Kokostoppar med saffran** 2 ägg 1,5 dl socker 50 gram smör 1 kuvert saffran eller ett par hela trådar 5 dl kokosflingor, typ 1 påse Rivet skal av en halv apelsin 150 gram mörk god choklad

Smält smöret och låt det svalna. Knäck äggen och vispa pösigt med sockret och saffran. Riv i apelsinens yttersta skal och rör i kokosen. Ställ i kylen för att svälla en timme eller två, gärna över natten om du har tid. Just att det får svälla är knepet med riktigt goda kokostoppar som håller ihop. Sätt ugnen på 175 grader. Forma toppar på ett bakplåtspapper. Grädda i ca 12 minuter. Låt de svalna inan du doppar botten i härlig, smält mörk choklad. För vara i kyl eller frys.
