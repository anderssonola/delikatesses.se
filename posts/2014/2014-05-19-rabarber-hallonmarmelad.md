---
title: "Rabarber- & hallonmarmelad"
date: "2014-05-19"
categories: 
  - "allmant"
---

Det är verkligen en lyx att få känna folk som ser att det enkla oftast är det bästa. En sån fin vän har jag i min fina Malin. Vi tar vid varje gång vi ses där vi slutade senast, ibland går det flera veckor innan vi hörs. När de var här på söndagsmiddag för någon helg sen så hade hon med sig en bukett nyskördade späda rabarber istället för en blomma. Hur fint är inte det?! Vi kunde gjort en smarrig paj på härligheten, men så dök jag på detta recept i en tidning på Readly. Så fram över blir det scones med härlig marmelad som gör mig så varm i kroppen, inte bara i den härliga smaken, utan även att få ha Malin som min vän. Malin , givetvis så står det en burk till dig här....  
  
![20140519-153922-56362753.jpg](/static/img/20140519-153922-56362753.jpg)
  
![20140519-153923-56363690.jpg](/static/img/20140519-153923-56363690.jpg)
**Rabarber- & hallonmarmelad** Ca 0'5 liter marmelad

300 gram rabarber 150 gram hallon 500 gram socker 2 ekologiska citroner, zest och saft

Ansa och skär rabarberna i mindre bitar. Blanda med hallon, socker och citron. Låt stå framme i rumstemperatur ett par timmar. Ställ sen in i kylen över natten. Häll upp i kastrull och koka till 105 grader på medelhög värme. Häll upp på väl rengjorda burkar. Låt stå framme tills de svalnat. Servera till goda [scones](/posts/scones/)
