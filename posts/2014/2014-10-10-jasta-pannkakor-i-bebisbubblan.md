---
title: "Jästa pannkakor i bebisbubblan"
date: "2014-10-10"
categories: 
  - "allmant"
---

Ja, i måndags, den 6 oktober 2014, hade vår lilla bula jäst klart. Hon kom på dagen beräknad, 4250 gram rejäl, 55 cm i långkalsongen, 10 fingrar, 10 tår och med en hattstorlek på 34. Vår fina lilla tjej ❤️ Så nu lever vi i vår lilla bebisbubbla. Där ingenting egentligen går att planera, man får bara flyta med.  
  
![IMG_5471.JPG](/static/img/IMG_5471.jpg)
Mellan amning, blöjbyten, gos och skrikfester försöker vi få i oss lite mat. [Pirogerna](/posts/frysen-ar-full-av-piroger/) ligger i frysen redo för stunder då det måste gå fort. Men idag har vi en mysförmiddag med långfrukost, gos och förmiddagsnapping. Då passar vi på att röra ihop en sats jästa pannkakor till lunch. StigBritts morfars recept är det bästa❤️  
  
![IMG_5508.JPG](/static/img/IMG_5508.jpg)
**Jästa pannkakor** Ca 12 st 25 gram jäst 5 dl mjölk 2 ägg 1/2 tsk salt 2,5 dl mjöl

Smör till stekning

Sirap till servering, fläsk för den som vill.

Smula jästen i en bunke, värm mjölken till 37 grader och rör ut med jästen. Knäck i 2 ägg, strö i salt, och vispa jämnt. Tillsätt mjölet och rör tills det är klumpfritt. Ställ för jäsning i rumstemperatur i 1 timme. Smält smör i stekpanna och stek pannkakor, på båda sidorna, på ca 1 dl smet/pannkaka.

Servera med ljus sirap, lyxa med lönnsirap om du har, och kanske stekt fläsk

Ska vi ha ett dryckestips till detta så rekommenderas ett glas av husets ekologiska vita, från valfritt mejeri alternativt en svagdricka för den lite mer oldschool och experimentella.
