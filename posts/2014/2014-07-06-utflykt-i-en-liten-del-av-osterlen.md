---
title: "Utflykt i en liten del av Österlen"
date: "2014-07-06"
categories: 
  - "allmant"
---

Här ligger jag och steker nere på Haväng, på Österlen. Läser senaste numret av Elle mat & vin, dricker iste och trycker körsbär.  
  
[![20140705-164541-60341921.jpg](images/20140705-164541-60341921.jpg)](http://import.local/wp-content/uploads/2014/07/20140705-164541-60341921.jpg) Tänkte dela med mig av en alldeles ypperlig dag i en liten del av Österlen. Några måsten och några få dont's. Det allra bästa är att utgå från Brösarp. Sväng in på konditoriet som ligger längs med vägen genom byn. Köp fralla och juice här. Kaffetermosen är bra om du fyllt på hemma. Kör någon km ut från Brösarp och du inser att Skåne inte är platt. Du har nu kommit till Brösarpsbackar.  
  
[![20140706-190819-68899576.jpg](images/20140706-190819-68899576.jpg)](http://import.local/wp-content/uploads/2014/07/20140706-190819-68899576.jpg) Här får kroppen lite vardagsmotion eftersom du måste kånka med dig fikakorgen högst upp på någon av kullarna, så värt det. När du känner dig redo är det dags att bli lite kultiverad. Följ vägen till Ravlunda kyrka. Här gäller det att hitta den kluriga gravstenen där Fritiof Nilsson Piraten ligger begravd. Den är inte som de flesta gravstenar man stöter på. Dessutom med en text som mycket väl skulle kunna vara min, när den dagen kommer.... Därefter korsar du stora vägen mot Haväng för ett dopp, mys med kossorna som strövar fritt på stranden eller helt enkelt bara gräva ner tårna i den mjuka, varma sanden. När hungern sätter in så skulle man kunna tro att Buhres fisk nere i hamnen i Kivik hade varit toppen. Men detta då lilla ställe har vuxit och blivit en riktig turistfälla. Nej lunchen får man intaga på Kiviks musteri, trots risken för mycket folk. Alternativet är att åka upp till Ica köpa bröd, aioli och rökta räkor där och sätta sig på kajkanten. Ta en tur på musteriet och köp med dig allehanda produkter hem. Färskpressad äppelmust är ett galet gott alternativ till middagen som det så ofta serveras vin till. Fikasugna nu?! Café Annorlunda på Stenshuvud bjuder kakbuffe med hembakat. Ta en promenad i nationalparken och gå av dig kalorierna igen. Spendera eftermiddagen här... Ligg på en filt i gräset och bara njut. För till middagen är det inte särskilt långt att köra. Då blir det pizza på [Tångdala Lönnkrog](http://osterlentips.se/2014/04/konstigaste-pizzan-ater-du-har-tangdala-lonnkrog/). Ett konstprojekt som utvecklats till en riktig verksamhet. Den tuffaste pizzerian du varit på. Här kan det dessutom vara läge att ha med sig en kylväska med alkoholhaltigare drycker än de folkölsprocentiga som finns i utbudet.

Njut kvällen här och somna sen sött efter en heldag i en liten del av Österlen. Kanske i ett rum på mysiga [Skepparpsgården](http://www.stfhavang.com) i Haväng...  
  
[![20140706-190729-68849777.jpg](images/20140706-190729-68849777.jpg)](http://import.local/wp-content/uploads/2014/07/20140706-190729-68849777.jpg)
