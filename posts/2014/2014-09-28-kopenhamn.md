---
title: "Köpenhamn"
date: "2014-09-28"
categories: 
  - "allmant"
---

Sensommaren biter sig kvar. Solen skiner och gör mig alldeles varm. Vi tillbringade en alldeles fantastisk lördag i Köpenhamn, bara strosandes i lugna kvarter. Fluktade i Torvehallerne på Nørreport. Ett riktigt lustmekka för en matbloggare. Ville köpa med mig allt. Vi åt sen dansk frokost, dvs lunch, på [Aamanns](https://www.aamanns.dk). Vilken lunch sen! Vi åt ett hopplock av menyn som var så fantastiskt gott. Christiansöpigans sill med pocherat ägg, brynt smör, purjolök och schalottenlök var himmelsk.  
  
![IMG_5427-0.JPG](/static/img/IMG_5427-0.jpg)
Menyn fortsatte med örtsaltad laxs med grönkål, äpple och dill, syltad torsk med fänkål, gulbeta och dragonemulsion (detta kommer vi göra ett försök på hemma.) Uppföljningen blev ryggbiff med grön remoulad, glaskål och saltört. Hönsesallad med picklad svamp, rödbetor och rostade hasselnötter. Sen var det ju tänkt en tartar till det, men med pågående verksamhet så avslutade vi med en god bit dansk ost med äppelkompott. Olan drack god öl med krogens egenkryddade snapsar. Den första med pepparrot och citron, galet bra till sillen och fisken. Den andra som slank ner var kryddad med rågbrödskryddor som kummin och fänkål, sötad med sirap. Båda mycket goda enligt drickaren. Det enda tråkiga var väl att utbudet av alkoholfritt var vatten och läsk....det blev vanligt vatten.  
  
![IMG_5430-0.JPG](/static/img/IMG_5430-0.jpg)
_Man måste nästan boka bord om man är sugen på ett besök hos Aamanns, dock har de har en deli med, så ett spontanbesök där kan resultera i en picknick i nedanstående park.._ En promenad i Rosenborg Slotshave gjorde susen på mättnaden så vi kunde trycka vars ett wienerbröööööd med chokoläääääääde.  
  
![IMG_5431.JPG](/static/img/IMG_5431.jpg)
Kvällen avslutades hemma i soffan med røde pølser och film. Danskdag när den är som bäst!
