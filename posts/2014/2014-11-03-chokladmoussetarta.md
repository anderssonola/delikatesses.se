---
title: "Chokladmoussetårta"
date: "2014-11-03"
categories: 
  - "baka"
  - "dessert"
tags: 
  - "choklad"
  - "chokladmousse"
  - "gradde"
  - "hallon"
  - "mork-choklad"
  - "mousse"
  - "tarta"
---

Förra veckan och helgen var ganska intensiv. Det var tågpremiär för lilla hönan med besök i Hässleholm. Lunchhäng med mina vänner och hjärtats små vänner. Idag ligger vi på soffan och äter praliner, jag iallafall. Vi tar en lugn måndag med inga måsten och firar att vår älskling varit hos oss en månad just idag, 18;54 smäller det. HURRA för vår lilla tjej <3  
  
![IMG_5698-0.JPG](/static/img/IMG_5698-0.jpg)
Vill man fira med en" stor pralin" så får man svänga ihop denna goda chokladmoussetårta som Anna bjöd på förra söndagen.

![IMG_6633](/static/img/IMG_6633-1024x683.jpg)
Vi måste sätta [glöggen](http://import.local/2013/10/28/glogg/) denna veckan, har googlat pepparkakshusinspiration med så nu vet jag hur årets arkitektur ska se ut. Kommer bli galet bra!

**Chokladmoussetårta** 10 personer

Botten 2 ägg 1 ½ dl strösocker 100 g smör, smält ¾ dl kakao 1 nypa salt 1 tsk bakpulver 1 ½ dl vetemjöl 1 ½–2 dl hallon, frysta

Chokladmousse 1 ½ dl vispgrädde 250 g mörk choklad, hackad ½ dl strösocker ½ dl vatten 3 äggulor 3 ½ dl vispgrädde (vispas)

garnera med ex hallon, hyvlad choklad eller en klick lättvispad grädde

  Sätt ugnen på 200 grader. Vispa ägg och socker pösigt i en bunke. Tillsätt smör och kakao. Blanda ihop salt, bakpulver och vetemjöl och rör ihop med äggsmeten. Kläm fast ett bakplåtspapper i botten på en form, 18–20 cm, med löstagbar kant. Klipp en bred remsa av ett bakplåtspapper och klä kanten med det. Bred ut smeten i formen. Smula sönder de frysta hallonen och strö dem över smeten. Grädda kakan mitt i ugnen i 25–30 min. Den ska vara fast, men lite kladdig. Låt den kallna i formen.

Chokladmousse: Koka upp grädden i en kastrull. Häll den över chokladen i en skål och rör om till en slät smet. Koka upp socker och vatten. Stäng av plattan. Tillsätt äggulorna och vispa kraftigt med en elvisp till en krämig smet.Vispa grädden lätt och blanda den försiktigt först med äggsmeten och sen allt i chokladsmeten. Bred ut moussen över bottnen. Ställ kakan i frysen i 3–4 tim. Här kan den stå någon vecka med plast på.

Ta fram kakan i god tid och servera den rumstempererad. Förvara kakan i kylen, om det blir nåt över.....
