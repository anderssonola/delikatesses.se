---
title: "PepparkaksknäckE"
author: therese.persson82@gmail.com
date: "2014-12-12"
categories: 
  - "baka"
  - "tillbehor"
tags: 
  - "hjartan"
  - "julkort"
  - "knacke"
  - "pepparkaka"
---

Vi var och postade de sista julkorten idag. Det regnade och blåste på längden och tvären. Vår fredagkväll skulle ha tillbringats i Mölleberga med julmys, knäckkok, pepparkaksdegsknådning och stämningsfullt mys framför öppen brasa. Men som lite harig hönsmamma vågade jag mig inte ut med hönan på vägarna när Alexander stormar utanför fönstret. Vi fick helt enkelt tända ett ljus och baka juligt PepparkaksknäckE, hönan och jag. Olan slår klackarna i taket på julgalej med jobbet. Så jag låter ett par hjärtan ligga framme så kanske de går åt som nattamat när han så småningom trippat hem......  
  
![IMG_5996.JPG](/static/img/IMG_5996.jpg)
  
![IMG_5999.JPG](/static/img/IMG_5999.jpg)
**PepparkaksknäckE** Ett gäng... 25gram jäst 2,5 dl ljummet vatten 2 tsk pepparkakskryddor 1,5 tsk salt 5 dl dinkelmjöl, fullkorn 2 dl vetemjöl

Smula jästen i en bunke, rör ut den med vattnet. Tillsätt kryddor och salt. Häll i 2/3 av mjölet och blanda väl. Jag kör den i Kitchen aiden med degkrok. Tillsätt sen resten av mjölet. Knåda ihop till en deg och låt jäsa i 40 min. Sätt ugnen på 250 grader. Kavla ut degen tunt på mjölat bakbord och skär eller stansa ut kakor. Kavla med kruskavel eller gå lös med en gaffel i kakorna. Lägg på plåt och grädda mitt i ugnen i ca 5-7 min. Lite olika beroende på ugn, tjocklek osv.
