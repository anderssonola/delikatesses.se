---
title: "Pastastubbar"
date: "2012-09-03"
categories: 
  - "allmant"
---

Nu är det så dags att verkligen komma in i vardagsrutinerna. Vissa dagar i veckan behöver vi enkla och snabba recept. Här är ett! Kommer inte riktigt ihåg i vilken tidning jag såg det, men det var ungefär som receptet nedan. Har ju [tidigare](/posts/lyxig-fiusksoppa-2/ "fusksoppa") använt Keldas soppor som jag tycker är bra grundkryddade. Att äta helfabrikat är inte riktigt min grej i vanliga fall, men ibland måste man kunna få ta genvägar.

![](/static/img/IMG_5510-1024x682.jpg "IMG_5510")

_Lägg märke till våra fantastisk små söta egenodlade tomater._

# **Pastastubbar**

4 portioner

500 gram färska lasagneplattor 2 zucchini ( ca 600 gram) 2 msk olivolja 1 tsk salt 100 gram parmesanost eller annan starkare/saltare ost 1 liter av Keldas toskanska soppa 8 mellansmå tomater, halverade ruccola

Sätt ugnen på 225 grader. Skär zucchinin i tunna skivor på längden, olja och salta. Stek skivorna ca en halv minut på varje sida. Ställ åt sidan för att svalna. Riv osten. Blanchera lasagneplattorna, en åt gången, i ca 1 min och låt svalna i kallt vatten. Lägg ut lasagneplattan på en skärbräda. Fördela zucchinin ovanpå, peppra med svartpeppar och strö över hälften av osten. Rulla ihop och skär i ca 4 cm breda skivor. Ställ stubbarna tätt i en ugnsfast form. Häll på tomatsoppan och strö över resten av osten. Lägg i delade tomater längs kanten. Grädda i ugnen i ca 20 min. Servera med ruccola.
