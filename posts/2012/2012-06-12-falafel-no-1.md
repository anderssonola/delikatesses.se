---
title: "Falafel no 1"
date: "2012-06-12"
categories: 
  - "allmant"
---

Falafel är himmelskt gott! Malmö är falafelhuvudstad i Sverige, men det sägs att det var hos Falafelkungen i Lund som det hela startade 1985. Dessa små kikärtsbollar är inte alls så svåra att göra själv dessutom så går de utmärkt att frysa. Det finns speciella falafeltänger, men det funkar lika bra med klöver fem om man är lite lätt på handen. Vi har testat lite olika recept med lite blandat resultat, men detta är nog det ultimata, med krisp, smak och mest lika de godaste från Malmö.

# [![](images/IMG_4434-682x1024.jpg "IMG_4434")](http://import.local/wp-content/uploads/2012/06/IMG_4434.jpg)

# **Falafel**

500 g torkade kikärtor (blir ca 1 kg färs)

rikligt med vatten

100 g gul lök, finhackad

1 dl finskuren bladpersilja

1 msk salt

1 ½ tsk hel spiskummin

1 1/4 dl vatten

Vegetabilisk olja (ej olivolja) till fritering

1. Lägg kikärter i blöt i en skål med rikligt med kallt vatten i 14 timmar. Byt vatten med några timmars intervall. Skölj dem med nytt vatten.
2. Mal kikärterna i en köttkvarn med grov hålstorlek eller i en mixer till en fuktig färs.
3. Blanda färsen med smaksättningen ovan. Låt stå i minst 30 minuter. Så här långt kan du förbereda innan fritering.
4. Forma falaflar med en tång, mellan två teskedar eller med händerna. Se till att blöta redskapen mellan var annan/ var tredje falafel så att de blir lätta att forma. Lägg dem direkt i fritöskorgen – de tål inte att flyttas. Testa att fritera en först, om den löser upp sig så behöver färsen vara finare mald...
5. Hetta upp oljan till 180 grader i en tjockbottnad kastrull eller i en fritös. Fritera fem-sex stycken falaflar åt gången så att det inte blir för trångt i korgen. Undvik att röra falaflarna tills de stabiliserat sig på ytan, då kan du ruska lite på dem så att de separerar sig. När de är lätt guldbruna och flyter upp är de färdiga. Frestas inte att fritera dem för länge, då blir de knallhårda efter en kort stund i rumstemperatur.

Servera i ett liba-/pitabröd med [hommus](http://www.recept.nu/jacob_wismar/smaratter_och_tillbehor/artor__bonor_och_linser/hummus/ "hommus"), yoghurt, rödlök, saltgurka, sallad och morot för den som vill....

Vi tackar taffel.se för det eminenta receptet.
