---
title: "Lax med sherrysås"
date: "2012-07-07"
categories: 
  - "allmant"
---

Vi befinner oss på Gotland och just idag Fårö. Vi äter gott och lapar sol. Igår var det härlig räklåda i Katthammarsvik och idag bär det av på militärcykel till det lilla egensinniga Crêperie Tati som delar adress med det kultiga Kutens bensin. Lite tur att jag har några förberedda inlägg att slänga fram när jag inte har tid att blogga utan mest latar mig och äter gott. Trots att jag inte tyckte att rätt vinnare vann årets upplaga av Sveriges Mästerkock så ska Sigrid ha en eloge för detta finfina recept från hennes kokbok, Spisvärme.

![](/static/img/IMG_4823-1024x682.jpg "IMG_4823")

# Lax med Sherrysås

600 gram laxfilé, skuren i 4 bitar

salt och strösocker efter smak

smör att steka i

**Sherrysås**<em

1 charlottenlök

smör till stekning

3 dl vitt vin

2 dl fiskfond

1 lagerblad

5 vitpepparkorn

½ dl torr sherry

2 dl crème fraiche

2 msk klippt gräslök

salt och vitpeppar efter smak

**Tillbehör**

800 gram färskpotatis

300 gram sockerärtor

15 rädisor, klyftade

smör till stekning

Salta och sockra laxen runt om och låt den ligga och dra. Sätt på potatisen.

Hacka schalottenlöken och svetta den i smör på medelvärme, den ska bli mjuk och blank. Häll i vin, fiskfond, lagerblad och vitpepparkon i en gryta och låt reducera tills det bara är 1 dl kvar. Slå på Sherryn och låt koka upp. Tillsätt crème fraichen och koka upp igen. Smaka av med salt och peppar. Fräs socker ärtor och rädisor i en klick smör och ställ åt sidan. Torka av laxen och stek den i smör på medelhög värme med skinnsidan ner först. Låt den bli ljusrosa ett par cm upp och vänd den sen som hastigast i någon minut för bästa resultat. Slå i gräslök i såsen och servera.

**Dryckestips** Cono Sur Gewürztraminer, Chile (nr 6680), eller Marie d´Alsace, Alsace, Frankrike (nr 12244). Två bra torra vita viner på druvan Gewürztraminer och den senare även med Silvaner, mycket fruktighet, med syra och blommiga toner som passar rätten. Grönsakerna och vinet harmonierar och fettet i såsen och fisken balanserar friskheten i vinet.
