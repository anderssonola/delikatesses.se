---
title: "Pizza"
date: "2012-01-15"
categories: 
  - "allmant"
  - "baka"
  - "kott"
tags: 
  - "champinjoner"
  - "pizza"
  - "pizzadeg"
---

I slutet på förra veckan fick vi övernattningsgäst från Skåne. När gäster kommer på besök ska det analyseras vad som bör ätas. Då gästen i fråga är 17 år blev Pizza det vinnande bidraget. Sagt och gjort blev det hemmapizza på bakstenarna. När vi gör pizza i vanliga fall görs den med zucchini, svamp, rödlök och toppas med parmaskinka/lantsalami, ruccola och fikon när den kommit ur ugnen. Denna gången bestämde vi oss för att göra hederlig "vanlig" pizza, CAPRICCIOSA!!!! Supergott när man får äta den varm och frasig. Vi har ju alla varit med om hämtpizza där osten stelnat innan man kommit hem.....

**_Dagens stresstips är att skita i att göra pizzasallad själv!  Köp 2 burkar på närmsta pizzeria, brukar kosta 5 kr/st......_**

![](/static/img/IMG_3481-1024x682.jpg "IMG_3481")

 

**Pizzadeg**

25 gram jäst 2.5 dl vatten 2 msk olja 0.5 tsk salt 5-7 dl vetemjöl

Smula jästen i bunken. Värm vattnet till 37 grader. Lös upp jästen i lite av vattnet. Häll sedan i resten av vattnet tillsammans med olja och salt. Ta i hälften av mjölet och blanda(här kan man använda elvispen och degkrokarna om man inte har en hushållsmaskin). Ta sedan lite mjöl i taget och knåda degen tills den är smidig. Vik in degen underifrån så det bildas en boll och låt jäsa i 45 minuter.

**Tomatsås**

1 schalottenlök (alternativt rödlök)

en rejäl skvätt olivolja

2 vitlöksklyftor

1 burk krossade tomater

½ dl rött vin

1 msk socker

1 lagerblad

salt och svartpeppar

Hetta upp oljan och fräs lök och vitlök. När den börjar få färg slå i tomaterna, rödvinet, lagerblad och sockret. Salt och peppra! Låt sjuda på medelvärme i ca 15-20 minuter, den mesta av vätskan ska koka bort. Smaka av med salt och peppar och häll upp i skål och ställ svalt. Mycket av smaken kommer fram om den får stå. Klarar sig i kylen ett par dagar och skulle det bli över så är den supergod att svänga runt spagettin i.

**Topping**

2 dl god lagrad ost, riven

2 mozzarella

10-15 färska champinjoner tunt skivade

200g kokt skinka av god kvalité, strimlad

vi slängde på lite grillad paprika med.....

 

Pizza vet ni ju hur man gör så det ni behöver ha koll på är tiden! Det som kanske kan vara nytt för vissa är att man efter tomatsåsen lägger på osten så den får omfamna resten av toppingen och inte ligger som en hinna över allt...

Det man ska tänka på är hög värme (gärna 250 grader + varmluft) och en varm plåt om man inte har bakstenar.

När pizzan kommer ut avslutar man med lite oregano krossad mellan fingrarna.

**Bon appetit!**

_**Dryckestipset**_ den här gången är ett stort glas kall mjölk, om man frågar en 17-åring.....
