---
title: "OS i London- ett litet försenat inlägg"
date: "2012-08-18"
categories: 
  - "allmant"
---

_**Detta inlägg gjordes innan London OS skulle dra igång. Engelsmännen älskar ju sin fish´n chips. Av någon anledning blev det aldrig publicerat. Men för er som saknar OS i London så kan detta pigga upp lite så här i efterhand.**_

Så här inför London OS laddar vi med ytterligare en variant på [Fish´n Chips](http://import.local/2012/01/09/fish-n-chips/ "Fish n chips"). Givetvis hejar vi på Sverige genom att göra den försvenskad. Inspiration kommer från den fenomenale Mathias Dahlgren som gärna gör en variant med Bergtunga från Bohuslän. Med finfin färskpotatis, bergtunga och en underbar dippedoppa med kapris. På tal om färskpotatis så blir jag smått galen när det bara står färskpotatis i butiken och inte vilken sort. Det finns en hel uppsjö av färskpotatissorter och här kan man verkligen hitta sin favorit. Fråga personalen vilken sort det är, så kanske, kanske de skriver ut det till slut. Gör samma sak på den "vanliga potatisen. Vi vill veta mer än om den är mjölig eller fast. Min favoritfaärskpotatis är Magda som är otroligt smakrik eller Frislander som har en härlig smörsmak.

[![](images/IMG_4821-1024x682.jpg "IMG_4821")](http://import.local/wp-content/uploads/2012/06/IMG_4821.jpg)

_**4 port**_

700 gram bergtunga, eller annan vit fisk.

2 ägg

vetemjöl, som kryddas ordentligt med salt och peppar

pankoströbröd, eller egna brödsmulor.

olja att fritera i

**Kaprismajonnäs**

4 dl majonnäs _( se recept nedan)_

1 dl kapris

kruspersilja

salt

nymalen svartpeppar

_**majonnäs**_

3 äggulor

3 tsk dijonsenap

1 tsk salt

5 dl matolja (viktigt att man inte tar olivolja här!)

2 msk citronjuice

**Övrigt**

500 gram färskpotatis (gärna Magda eller Frislander)

Citron

Börja med majonnäsen. Vispa äggulor, senap och salt. Tillsätt oljan i tunn stråle under kraftig omrörning. Smaksätt med citron. Om den skulle skära sig så vispa i en isbit så kan den gå ihop igen.

Blanda i kapris, persiljan och krydda. Ställ i kylen en stund.

Skär fisken i stora bitar, doppa i mjölet, sen i ägget och sist i pankon. Ställ åt sidan. Skrubba potatisen och koka. Fritera fisken. Servera i den obligatoriska tidningstruten, gärna sportdelen, eller ät på tallrik och vik en rolig [hatt av tidningen](http://friidaaa.devote.se/blogs/6778470/min-tidningshatt.htm "tidningshatt").

Vanligtvis så dricker vi öl till detta, **men** varför testar vi inte ett glas vitt torrt vin, _**Muscadet Sévre et Maine Sur Lie, Loire, Frankrike**_ (nr 2275). Detta vin har en härlig syra i form av både gröna äpplen och citron som möter fettet i majonnäsen. En viss jästighet som passar till fiskens panering, då den är framställd enligt sur lie, vinet har vilat på jästfällningen en tid innan buteljeringen och får då en lite brödig, jästig smak.
