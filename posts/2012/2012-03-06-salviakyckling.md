---
title: "Salviakyckling"
date: "2012-03-06"
categories: 
  - "gronsaker"
  - "kott"
  - "ost"
---

I höstas norpade jag en stor kvist salvia hos storasyster och frös in i en liten burk. Salvia är en sån där krydda som passar för sig själv. Det är helt ljuvligt att bryna den med smör och servera till stekt fisk.  Nu så var det återigen dags att plocka fram den lilla burken och befria några blad från sitt ide.

[![](/static/img/IMG_3603-1024x682.jpg "IMG_3603")](http://import.local/wp-content/uploads/2012/03/IMG_3603.jpg)

**Salviakyckling**

4 kycklingbröst 16 salviablad Salt & svartpeppar från kvarn 2 msk olivolja 25 g pancetta, alt ett halvt paket bacon 100 gram rensad färsk svamp, gärna skogschampinjoner 50 gram smör 2 vitlöksklyftor 500 gram färsk pasta, gärna färsk tortellini med spenat & ricotta 50 gram parmesanost

Skär fyra snitt i varje bröstfilé och lägg i salviablad. Salta och peppra och bryn dom i olivolja. Stek färdigt i 175 grader i ugn i ca 6 minuter, eller har en innetemperatur på 60 grader.

Stek pancettaskivorna( bacon) i en torr stekpanna och låt dom rinna av på hushållspapper.

Skär svampen i ganska tjocka skivor och stek rätt hårt i 2 matskedar smör. Salta och peppra.

Smält smöret tillsammans med tungt skivad vitlök. Koka pastan enligt förpackningens anvisning. Vänd ner pastan i vitlökssmöret. Skär kycklingen i bitar och blanda dem, pancetta och svampen med pastan. Salta, peppra och servera med parmesanost. _Receptet är hämtat från Mathias Dahlgrens bästa_

**_Visst kan man göra denna lilla rätt vegetarisk! Byt ut kycklingen mot quornfilé och strunta i pancettan..._**
