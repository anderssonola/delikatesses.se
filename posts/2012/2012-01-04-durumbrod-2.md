---
title: "Durumbröd"
date: "2012-01-04"
categories: 
  - "baka"
tags: 
  - "brod"
  - "enklare-brod"
  - "vag"
---

Att baka bröd är inte så svårt när man kan knepen. Jag älskar surdegsbröd med krispig yta och håligheterna som blir i brödet. Igår fick jag ett sånt sug efter gott frukostbröd. Satte en rågsurdeg, men den är ju inte klar för ens på fredag...Bläddrade lite i våra fina brödböcker och hittade recept på ett bröd som såg så där knaprigt och håligt ut som jag vill ha det. Det skulle ta tre minuter att blanda ihop och 12 timmar innan det var helt klart. Ett smidigt bröd att förbereda på kvällen, smyga upp lite tidigare på morgonen för utbak och jäsning för att sen njuta en fantastisk frukost!

**Durumbröd** Jag gillar recept med våg, eftersom det kan skilja rätt mycket på hur mjölet packar sig i måttet. En av orsakerna till att brödet blir tungt är just för mycket mjöl._**KÖP EN VÅG!!**_

3g jäst (3krm) 300g kallt vatten (3 dl) 90 g durumvetemjöl (1½dl) 300g vetemjöl special (5 dl) 9 g salt (1½ tsk)

**På kvällen** Lös jästen i det kalla vattnet. Tillsätt sedan salt och mjöl. Rör tills allt blandat sig ordentligt. Täck bunken med lock eller plastfolie och låt stå i rumstemperatur 8-10 timmar.

 

[![](/static/img/js-deg-2_182655163_thumb.jpg "js-deg-2_182655163_thumb")](http://import.local/wp-content/uploads/2012/01/js-deg-2_182655163_thumb.jpg)

**På morgonen** Sätt ugnen på 250 grader (ingen varmluft!). Ställ in bakstenen (funkar med en vanlig plåt med) på gallret och ställ en plåt under på nedre hyllan. Strö sedan rikligt med durumvetemjöl på en handduk och skrapa ur degen ur bunken med en slickepott. Dra ut degen till en kvadrat. Vik sedan ner den övre kanten mot mitten och den nedre på samma sätt så skarven hamnar på mitten. Vänd nu degen så skarven hamnar nedåt. Vik handduken löst över brödet och låt jäsa i ca 40 min. _Nu läser du tidningen och dricker en första kopp te eller kaffe i lugn och ro innan resten av hushållet vaknar...._

När brödet jäst klart vänder du över degen på en bit bakplåtspapper, men nu så skarven ligger uppåt. Låt brödet glida in på bakstenen via en skärbräda. Lägg några tärningar is på den nedre plåten. Efter 15 minuter öppnar du luckan och vädrar. Forsätt vädra var femte minut tills brödet stått inne i 30 min. Om brödet ser ut att få för mycket färg går det bra att sänka temperaturen när som helst till 225-200 grader. Ta ut brödet och låt det svalna en stund på galler. Servera med en god lagrad ost med hemgjord marmelad eller lokalt producerad honung....

[![](/static/img/brd_182657485.jpg "Durumbröd")](http://import.local/wp-content/uploads/2012/01/brd_182657485.jpg)

_Receptet är hämtat från boken Enklare Bröd av Martin Johansson_
