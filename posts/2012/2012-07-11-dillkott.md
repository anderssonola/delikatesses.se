---
title: "Dillkött"
date: "2012-07-11"
categories: 
  - "allmant"
  - "gronsaker"
  - "kott"
tags: 
  - "dill"
  - "kalv"
  - "morot"
  - "perstorpsattika"
---

Visste ni att det finns en Dillköttsakademi ? Det finns det, i Ystad! Liksom jag så har de "dille på köttrecept...." Meningarna om vad det ska vara för kött går dock isär. Vissa hävdar lamm andra kalv. Förmodligen är detta geografiskt betingat och jag tycker att man tar det man själv vill. Det går alldeles utmärkt att göra det på "vanligt" högrev med. Dillkött var det bästa jag visste som barn, den sötsura såsen, det trådiga köttet och morötterna som gör rätten komplett. Som skåning så funkar inget annat än Perstorpsättika. Den är starkare för den ovane, men oh så god!! Dessutom så är det superenkelt att göra, tar lite tid bara. Gör det samtidigt som du lagar måndagens middag så är tisdagens klar....Det är inte svårare att göra en stor sats när man ändå håller på.

![](/static/img/IMG_3623-1024x682.jpg "IMG_3623")

**Dillkött**

1,5 kg högrev eller bog av kalv, _eller grytbitar._

2 gul lök

10 cm purjolök

3 morötter

4 lagerblad

15 vitpepparkorn

1 en halv kruka timjan

4-6 dillstjälkar (plockade från dillvipporna som ska vara i såsen)

2 msk salt

5 dl grädde

2 dl grovt hackad dill, färsk

_**Dillreduktion**_

2,5 dl vatten

2,5 dl socker

3 dillstjälkar

5 vitpepparkorn

5 msk ättika, Perstorps 24%

;

Skär köttet i 3 cm stora bitar (om du inte köpt grytbitar). Koka upp köttet en gång i kallt vatten. Häll av vattnet när det just kokat upp. Skölj köttet och fyll upp med nytt kallt vatten. Skala och skölj grönsakerna. Hacka grovt i halv centimeter stora bitar, lägg i grytan med köttet. Tillsätt lagerblad, timjan, dillkvistar, vitpeppar och salt.

Låt sjuda sakta tills köttet är mört, tar ca 1-1,5 timme. Gör dillreduktionen. Blanda allt och koka. Låt sjuda i ca 5 min och sila sen av.

Sila av köttet och grönsakerna i ett durkslag och spara buljongen. Häll i grädden i buljongen och koka upp. Häll i dillreduktionen (ta så mycket du vill, jag brukar ta allt), smaka av med salt och peppar och eventuellt mer ättika. Ättika häller man på efter smak och tycke. Red av såsen med redning eller toppredning (mjöl blandat med vatten), använder du det senare är det viktigt att koka ordentligt så mjölsmaken försvinner. När du är nöjd med smaken har du i dillen. Tänk på att dillen blir grå om den kokar....

Mycket sås blir det, men det ska vara mycket sås att mosa potatisen i!

Servera med potatis eller ris för den som vill.....å mer kokta morötter, för de går åt.

_**Dryckestipset!**_

Jag dricker gärna en veteöl till detta som har en citruston i sig. [_Wisby Weisse (nr 1459)_](http://www.systembolaget.se/Sok-dryck/Dryck/?artikelId=516291&varuNr=1459&referringUrl=%2fglobalsok) eller en [_Hoegaarden (nr1563)_.](http://www.systembolaget.se/Sok-dryck/Dryck/?searchquery=1563&artikelId=34564&varuNr=1563&referringUrl=%2fTemplates%2fPublic%2fPages%2fGlobalSearchPage.aspx%3fsearchquery%3d1563%26id%3d1594%26epslanguage%3dsv)

Vill man dricka vin så går det alldeles utmärkt. Välj ett halvtorrt vin som kan möta syran och sötman i grytan. [_Kloster Eberbach Riesling kabinett (nr 5810)_](http://www.systembolaget.se/Sok-dryck/Dryck/?searchquery=5810&sortfield=Default&sortdirection=Ascending&hitsoffset=0&page=1&searchview=All&groupfiltersheader=Default&filters=searchquery%2c&artikelId=40814&varuNr=5810&referringUrl=%2fSok-dryck%2f%3fsearchquery%3d5810%26sortfield%3dDefault%26sortdirection%3dAscending%26hitsoffset%3d0%26page%3d1%26searchview%3dAll%26groupfiltersheader%3dDefault%26filters%3dsearchquery%252c)
