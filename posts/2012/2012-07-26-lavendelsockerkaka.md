---
title: "Lavendelsockerkaka"
author: Therese Persson
date: "2012-07-26"
categories: 
  - "baka"
  - "dessert"
  - "tillbehor"
---

Under vår semester på sydligare breddgrader( läs Skåne) blev det en del dagsutflykter mellan skurarna. Vi besökte fantastiska Fritidsbaren med sin kultiga inredning och roliga Ingvar som ropar ut beställningarna i sin regissörsmegafon. Köttbullarna är supergoda och wienerbröden är nog de godaste jag ätit. Detta är nåt som måste upplevas! Vi sänkte medelåldern på örtvandring på Österlenskryddor. En sagolik vandring med duktiga Eva som kan det mesta om örter. Vi gick där och luktade och smakade, fick höra roliga anekdoter från både Kajsa Warg och Linné. Vi stod i ett hav av 3500 lavendelkuddar, det surrade från bina och doftade helt fantastiskt. Efter rundturen bjöds vi på örtfika, det var örtte, pepparmyntsnittar och en alldeles ljuvlig lavendelsockerkaka!!

Som tur är har Eva gett ut en del böcker och där kunde jag norpa receptet...detta är ett gammalt recept och innehåller inte bakpulver!

5 ägg 3 dl socker 1/2 tsk ättikssprit 12% 1 1/2 msk torkad lavendel ( torka din egen på 50 grader i ca 1-2 timmar) 3 dl vetemjöl

Rapsolja Blåa vallmofrö

Sätt ugnen på 175 grader. Knäck ägg och vispa vitt och fluffigt med socker. Rör sen i ättikan och den torkade lavendel. Skikta i mjölet och rör om med stora tag tills allt blandat sig. Smörj en kakform med olja och täck med vallmo. Häll smeten i formen och ställ in i mitten av ugnen i ca 55 min. Låt svalna en stund och servera med [fläderblomsaft](/posts/flader/)  
  
![](/static/img/20120724-232646.jpg)
I Malmö hos syster hade vi bara ljus vallmo, funkar det med...
