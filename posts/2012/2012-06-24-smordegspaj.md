---
title: "Smördegspaj"
author: therese.persson82@gmail.com
date: "2012-06-24"
categories: 
  - "allmant"
---

Att använda smördeg som pajdeg istället för just pajdeg är en ynnest för själen då man har bråttom och inte orkar knåda deg, vänta på att den ska vila och sen grädda av. Det blir ett härligt fras och smördegen kan tas nästan direkt från frysen och bara rullas ut, förgräddas i ca 10 min för att sen fyllas med det vanliga en paj innehåller.

Mamma och pappa bjöd på denna goda [paj med sparris och lax](https://www.svt.se/svt/jsp/Crosslink.jsp?d=154693&a=2768657&ingredients=sparris&av704si=154649&av704ko=-1&showResults=false&lid=&lPos= "Smördegspaj med sparris och lax"), ett recept de hittat på Go kväll. Det var supersmarrigt! Vi testade en ny variant på detta som blev en fullkomlig succé och insåg att bara fantasin kan stoppa oss.

;

![](/static/img/IMG_4850-1024x682.jpg "IMG_4850")

# Smördegspaj med rödbetor, potatis & chevrécrème

1 kyld smördegsrulle (250 gram)

1 ägg

5 rödbetor, tunt skivad

5 potatisar, tunt skivad

1 rödlök, tunt skivad

5 msk kapris

200 gram chevré

knappt en liten burk crème fraiche

salt och peppar

riven parmesanost

klippt krasse

Skottsallad + vinegrett

Sätt ugnen på 200 grader. Skala och skiva rotfrukterna tunt. Mixa chevré med crème fraiche, salta och peppra.Lägg ut smördegen på bakplåtspapper på plåt. Skär en 1 cm bred ram runt hela smördegen, men inte så det går igenom, bara nästan. Pensla med ägg och ställ in i ugnen, ca 15 min eller tills den har rest sig och är lite gyllene. Ta ut den och bre på crèmen, lägg ut potatis och rödbetor, den skivade rödlöken och kapris. Salta och peppra. Strö på parmesanost och sätt in i ugnen i ca 15-20 min, känn på rotfrukterna så de är klara. Klipp över krasse och servera med en skottsallad.
