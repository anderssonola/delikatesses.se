---
title: "Sommarnektar"
author: Therese Persson
date: "2012-06-28"
categories: 
  - "allmant"
---

Flädern blommar i Stockholm! Äger ju ingen egen trädgård, utan utnyttjar min status som Solnabo och plockar i kommunens. Det finns massor och jag ville inte riktigt lämna en enda klase kvar, men insåg att jag varken äger ett sockerbruk eller har en stor odling citroner så jag fick nöja mig med att fylla den picknickkorgen vi hade med oss.... Så nu gottar sig allt i ett par dagar innan det är dags att tappa upp på flaskor och burkar. Saften håller inte jättelänge i kylen, men i frysen får den nästan evigt liv. Dessutom så stelnar den aldrig helt pga sockermängden och man kan enkelt ta en sked och blanda en kanna närhelst man är sugen.

  
  
![20120628-214646.jpg](/static/img/20120628-214646.jpg)

Du behöver 50 klasar fläderblommor 1,5 kg socker 2 liter vatten 50 gram citronsyra 5 citroner

Lös sockret i vattnet på medelhög värme. Skär citronerna i skivor. Rensa klasserna så det inte är djur och grova stjälkar kvar. Lägg citroner och blommorna i botten på en hink/ balja/gryta. Ta av sockerlagen från värmen och lös upp citronsyran i vätskan. Häll lagen över blommorna och citronen och täck med en handduk och låt stå i rumstemperatur i 3-4 dagar. Sila av och häll upp på rena flaskor eller burkar. Det håller ett par tre veckor på flaska.

Har även gjort en sats fläderskumpa, återkommer med resultatet.  
  
![20120628-215724.jpg](/static/img/20120628-215724.jpg)
