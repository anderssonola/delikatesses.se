---
title: "Grönkål"
author: therese.persson82@gmail.com
date: "2012-01-06"
categories: 
  - "allmant"
  - "soppa"
tags: 
  - "gronkal"
  - "mac"
---

Jag hör till den delen av befolkningen som älskar kål i alla dess former! Stuvad, ångad, marinerad ,wookad och i soppor. Kål har olika säsong. Just nu är det säsong för grönkål. Man kan använda grönkål till så mycket mer än bara pynt och Långkål. Grönkål klarar ner till minus 20 grader i trädgårdslandet och är fullproppad med vitaminer, proteiner, kalcium och järn. En årlig återkommande middag i mellandagarna är pappas fantastiska grönkålssoppa med frikadeller.

**Mac's grönkålssoppa** 250 g grönkål ( alt. 1 pkt frysen 450g) 1 gul lök 2 vitlöksklyftor 500 g potatis 1,5 liter buljong ( pappa brukar blanda grönsak- och köttbuljong) 1 dl torrt vitt vin 50 g smör och en skvätt olja

**_Till frikadellerna_** 500 g blandfärs 1 ägg 1 vitlöksklyfta 1 tsk kryddpeppar 1 riven gul lök 1 tsk dijonsenap Salt och peppar

Stek löken och vitlök mjuk och glansig på medelvärme i en skvätt olja. Lägg i smöret och låt smälta med löken. Kålen ansas, stjälkar och grova ådror skärs bort. Hacka fint (även den frusna) och släng i grytan och blanda runt med löken. Höj värmen och stek ett par minuter. Häll på buljong och vin och koka upp. Sänk värmen igen och låt sjuda i 15 min. Under tiden rör ihop smeten och rulla små frikadeller( köttbullar). Efter de 15 minuterna lägg i frikadellerna och låt sjuda i ytterligare 15 min. Skala under tiden potatisen och skär i ganska grova tärningar. Lägg i potatisen och koka tills potatisen känns klar ( ca 20 min). Tänk på att inte salta för mycket eftersom buljongen innehåller ganska mycket salt....

Som de allra flesta soppor och grytor så är soppan allra godast dag 2.

Vegetariskt alternativ är att bara använda grönsaksbuljong och utesluta frikadellerna.

Servera med kokta ägghalvor och knäckebröd med smakrik ost!

Ingen snygg soppa,men fantastiskt god!

![](/static/img/pic_183012634.jpg "Macs grönkålssoppa")
