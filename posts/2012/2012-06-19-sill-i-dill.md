---
title: "Sill i dill"
date: "2012-06-19"
categories: 
  - "allmant"
---

Nu är sillen gjord inför det annalkande midsommarfirandet på fredag. Alla har vi vår favoritsill på smörgåsbordet som dukas upp under midsommarafton. Jag fullkomligt älskar Brantevikssill, en sill med sina rötter i Skåne (Patriot, jag?!). Det sägs att ättikan, Perstorps 24%, sockret från de skånska betorna och de vanligaste kryddorna i den skånska husmanskosten bildar en perfekt treenighet i denna inläggning. Skånska Sillaacademien hävdar även att sillen ska simma tre gånger; i havet, i ättika och i brännvin.

Sillaacademien får ursäkta min fuskvariant, men smaken finns där!

![](/static/img/IMG_4872-1024x682.jpg "IMG_4872")

# Brantevikssill- på mitt sätt

4 burkar Abbas inläggningssill

5 dl socker

2 stora hackade rödlökar

4 hackade charlottenlökar

40 vitpepparkorn, krossade

40 kryddpepparkorn, krossade

2 lagerblad, smulade

1 msk citronpeppar

1 dl Perstorps ättika

ett rejält knippe hackad dill, det kan inte bli för mycket....

Öppna sillburkarna och skölj filéerna i kallt vatten. Skär i lagom stora bitar, eller behåll hela. Lägg i bunke och ställ åt sidan. Blanda ihop alla övriga ingredienser. Varva röran med sillen i väl rengjorda glasburkar. Börja och sluta med ett lager av röran. Ställ in i kylen och låt stå. Röran kommer bilda en lag efter bara ett par timmar. Låt stå i minst en dag, gärna ett par.

Det är den andra hälften i hushållet som står för kryddningen av snapsen till och årets är en anis- och citronvariant. Anis , på latin _Pimpinella anisum_, ger en sötaktig lakritssmak åt spriten. Anis ger även spritdrycker en vacker gul färg.

Till denna snaps behöver Du;

en halva Renat (350 ml)

skalet från en citron (tänk ekologiskt)

1 msk anis

1 tsk socker

Blanda allt och låt stå ett par dagar för bästa resultat. Sila av och häll upp på flaska igen. SKÅL!

![](/static/img/IMG_4882-682x1024.jpg "IMG_4882")
