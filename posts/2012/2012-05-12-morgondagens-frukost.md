---
title: "Morgondagens frukost"
date: "2012-05-12"
categories: 
  - "allmant"
  - "baka"
  - "tillbehor"
tags: 
  - "jast"
  - "pumpakarnor"
  - "ragisar"
  - "ragmjol"
---

Nu ska vi vara på banan igen, så lite tid så mycket gott som det ska skrivas om. Trots uteblivna blogginlägg så äts det bakom kulisserna. Det finns supermånga utkast som bara vill bli renskrivna och postade men jag tänkte att vi börjar med morgondagens frukost som går alldeles ypperligt att förbereda redan ikväll. Med detta receptet kan du baka bröd hela veckan och ändå ha jäst över.....

[![](/static/img/IMG_4152-1024x682.jpg "IMG_4152")](http://import.local/wp-content/uploads/2012/04/IMG_4152.jpg)                                                                                                                   Eftersom inte alla i hushållet uppskattar russin i bröd så är dessa utan....

**Rågisar**

6-8 st lite beroende på hur stora man vill ha...

3 gram jäst (ca 3 krm)

300 gram kallt vatten (ca 3 dl)

180 gram vetemjöl special (ca 3 dl)

120 gram rågmjöl (ca 2 dl)

50 gram solroskärnor/pumpakärnor (ca 1 dl)

20 gram linfrö (ca 2 msk)

50 gram russin (kan uteslutas..) (ca 1 dl)

6-9 gram salt (ca 1-1½tsk)

 

_**På kvällen**_

Blanda degen. Rör ut jästen i vattnet och tillsätt sedan resten av ingredienserna. Blanda allt ordentligt. Degen ska vara ganska lös. Täck bunken och låt stå framme i 8-10 timmar.

_**På morgonen**_

Sätt ugnen på högsta värme och gärna varmluft. Ställ en plåt mitt i ugnen och en oöm plåt på nedre hyllan. Klicka ut degen till bullar på bakplåtspapper. Peta ner russin som sticker upp. Strö på lite rågmjöl och täck med en handduk och låt jäsa i ca 30 min. Nu hinner du duscha, läsa delarna i tidningen som du inte riktigt kan koncentrera dig på under frukosten i eller svänga ihop en smet amerikanska pannkakor.

Ta ut den heta plåten och låt bullarna på bakplåtspappret snabbt glida över via en skärbräda eller bricka.

Sätt in i gen och släng in ett par isbitar på den nedre plåten för att skapa ånga i ugnen så bullarna får en ordentlig skorpa.. Sänk temperaturen till 200 grader och låt bullarna få fin färg, tar ca 20 min. Låt bullarna svalna på galler, men lägg **inte** på en handduk.
